<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kniha první">
    <meta name="apple-mobile-web-app-capable" content="yes">
    <title>Kniha první</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Miloš Urban: Hastrman">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Hastrman">
    <meta property="og:title" content="Hastrman">
    <meta property="og:type" content="book">
    <meta property="og:book:author" content="Miloš Urban">
    <meta property="twitter:title" content="Miloš Urban: Hastrman">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hastrman_007.html">
    <link rel="next" href="./hastrman_011.html">
    <meta name="nb-order" content="4">
    <link rel="self" href="hastrman_008.html">
    <meta name="nb-identifier" content="urban-hastrman-5a8855c">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="59436" data-nb-chars="347678">
    <nav role="doc-toc">
      <ul class="plain section">
        <li><a href="hastrman_005.html">Slovo autora</a></li>
        <li><a href="hastrman_006.html">Věnování</a></li>
        <li><a href="hastrman_007.html">Citát</a></li>
        <li><a href="hastrman_008.html">Kniha první</a></li>
        <li><a href="hastrman_011.html">Kniha druhá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hastrman_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kniha první</span></h1>
        <section>
          <p class="chunk" data-nb-ref-number="2" data-nb-words="5" data-nb-chars="24"><span class="idea" data-nb-ref-number="2" id="idea2" data-nb-words="5" data-nb-chars="24">Protože tak to&nbsp;musí být.</span></p>
          <p class="chunk" data-nb-ref-number="3" data-nb-words="37" data-nb-chars="190"><span class="idea" data-nb-ref-number="3" id="idea3" data-nb-words="37" data-nb-chars="190">Do&nbsp;kraje pod horou jsem přišel dvakrát. Poprvé jako ten, jímž jsem se&nbsp;narodil, podruhé jako ten, kým jsem se&nbsp;stavěl být na&nbsp;tomto světě – a&nbsp;kým jsem se, na&nbsp;samém odchodu z&nbsp;něho, opravdu stal.</span></p>
          <p class="chunk" data-nb-ref-number="4" data-nb-words="12" data-nb-chars="70"><span class="idea" data-nb-ref-number="4" id="idea4" data-nb-words="12" data-nb-chars="70">Neříkám bohužel, a&nbsp;už&nbsp;vůbec ne&nbsp;bohudík. Nepřísluší mi&nbsp;mluvit o&nbsp;bozích.</span></p>
          <p class="chunk" data-nb-ref-number="5" data-nb-words="11" data-nb-chars="53"><span class="idea" data-nb-ref-number="5" id="idea5" data-nb-words="11" data-nb-chars="53">Chci říct jen to, že&nbsp;jsem neměl volbu. Nikdo ji&nbsp;nemá.</span></p>
          <p class="chunk" data-nb-ref-number="6" data-nb-words="77" data-nb-chars="420"><span class="idea" data-nb-ref-number="6" id="idea6" data-nb-words="77" data-nb-chars="420">Přišel jsem bez šatů, když čas neměl smysl, hleděl jsem vzhůru ze&nbsp;dna řek, přespával v&nbsp;rákosí a&nbsp;v&nbsp;korunách dubů, lovil jsem v&nbsp;tůních, jezerech. Ten kraj byl zalidněn a&nbsp;mluvil dvojí řečí, obě jsem znal a&nbsp;žádné neužil, tehdy to&nbsp;nebylo zapotřebí. Němý jak ryba jsem brázdil souš, poznával místa, kde budu žít, obcházel slatiny, kde nežije nic – neboť žít lze jen tam, kde lze i&nbsp;umírat, a&nbsp;některým koutům je&nbsp;lépe se&nbsp;vyhnout.</span></p>
          <p class="chunk" data-nb-ref-number="7" data-nb-words="61" data-nb-chars="381"><span class="idea" data-nb-ref-number="7" id="idea7" data-nb-words="61" data-nb-chars="381">Půda tu&nbsp;neoplývala pevností, jednou samý písek, potom samá voda, nejhorší tam, kde bylo z&nbsp;obojího. Lidské pěšiny vedly vždy lesem, stromy tužily zem, pro ni&nbsp;tu&nbsp;byly, stála v&nbsp;nich voda v&nbsp;kulaté vertikále, která se&nbsp;ve&nbsp;větvích klenula nad poutníky jako tekuté ruce. Spatřím v&nbsp;nich, až&nbsp;přijdu podruhé (tentokrát vyšňořen v&nbsp;módním modrožlutém kabátě), sloupovím vzepřenou klenbu chrámu.</span></p>
          <p class="chunk" data-nb-ref-number="8" data-nb-words="162" data-nb-chars="1072"><span class="idea" data-nb-ref-number="8" id="idea8" data-nb-words="162" data-nb-chars="1072">Zatím to&nbsp;byla prostá voda, všudypřítomná a&nbsp;neviditelná, měnlivá a&nbsp;nepolapitelná, nepostradatelná, nevyhnutelná. A&nbsp;také voda plynoucí, vzlínající a&nbsp;prosakující všude tam, kde její cestu odpradávna ohrazovali, upravovali a&nbsp;užívali místní lidé. Museli to&nbsp;dělat, jinak by&nbsp;v&nbsp;bažinatém kraji pod tlustou horou nemohli žít. Činili dobře, jejich potomci je&nbsp;napodobili, potomci potomků sklidili úrodu z&nbsp;jejich práce a&nbsp;neopomněli sami zasít. A&nbsp;všichni svou práci podepsali jen řemeslem, na&nbsp;hrázích, stokách, korytech, výpustích, náhonech, stavidlech, strouhách a&nbsp;jímkách jsem nenašel, až&nbsp;na&nbsp;pár srdcí vyrytých do&nbsp;černých trámů, jediný podpis. Snad jenom v&nbsp;zimě, když se&nbsp;přes led natáhly šňůry sněhových stop, vyvstal z&nbsp;té&nbsp;vrtkavosti pevný řád, tak jako nakonec z&nbsp;každé náhody. Proti nebi se&nbsp;rýsovala jména i&nbsp;přízviska skromných rybníkářských dělníků, v&nbsp;nichž jednou, až&nbsp;přijdu podruhé, přestanu vidět jen lidské klikyháky: budu v&nbsp;nich schopen číst, s&nbsp;rukama pod hlavou ze&nbsp;dna sledovat, jak zděděné botky nic netušících dětí vpisují do&nbsp;ztuhlé vody iniciály svých někdejších nositelů.</span></p>
          <p class="chunk" data-nb-ref-number="9" data-nb-words="105" data-nb-chars="635"><span class="idea" data-nb-ref-number="9" id="idea9" data-nb-words="105" data-nb-chars="635">I&nbsp;já&nbsp;měl předky, jejich jméno tu&nbsp;každý znal a&nbsp;dodnes je&nbsp;lze, spolu s&nbsp;rodovou pečetí, najít na&nbsp;listinách, jež po&nbsp;sobě zanechali. To&nbsp;oni zde zvelebili kdysi velkolepé, v&nbsp;jejich době už&nbsp;dávno zpustlé vodní dílo a&nbsp;založili systém podpůrných napájecích nádrží, rybníků potočních, pramenných i&nbsp;nebeských, a&nbsp;osm z&nbsp;nich znovu důmyslně propojili v&nbsp;areál, jenž neměl obdoby na&nbsp;celém světě. Bylo to&nbsp;zajisté dílo umělé, ale ctilo původní východiska daná přírodou: vystavěli je&nbsp;v&nbsp;místě, kde jezírka, tůně a&nbsp;močály bývaly odjakživa. To&nbsp;dílo je&nbsp;zpřístupnilo člověku a&nbsp;propůjčilo mu&nbsp;svůj užitek, aniž by&nbsp;bažinaté krajině vzalo přirozenou krásu a&nbsp;účel.</span></p>
          <p class="chunk" data-nb-ref-number="10" data-nb-words="58" data-nb-chars="318"><span class="idea" data-nb-ref-number="10" id="idea10" data-nb-words="58" data-nb-chars="318">Vracel jsem se&nbsp;na&nbsp;staré panství, jež nyní mělo patřit mně. Mínil jsem je&nbsp;spravovat s&nbsp;vynalézavostí a&nbsp;pokorou svých předků. Ale byl jsem tu&nbsp;poprvé a&nbsp;čas neměl smysl, lidem jsem se&nbsp;vyhýbal a&nbsp;do&nbsp;svého domu chodil jen v&nbsp;noci, kdy jeho mrazivé sklepy a&nbsp;opuštěná podlaží skýtaly bezpečný úkryt tomu, kdo v&nbsp;kraji nebyl vítán.</span></p>
          <p class="chunk" data-nb-ref-number="11" data-nb-words="91" data-nb-chars="538"><span class="idea" data-nb-ref-number="11" id="idea11" data-nb-words="91" data-nb-chars="538">Byl jsem tu&nbsp;za&nbsp;škodnou. Trhal jsem porybnému nejlepší kapry a&nbsp;hltal jejich růžové, bahnem nasládlé maso, hladově srkal tu&nbsp;nakyslou krev. Když se&nbsp;do&nbsp;rybníka dostal z&nbsp;řeky a&nbsp;proti proudu potoka losos, ucítil jsem ho&nbsp;a&nbsp;vyslídil dřív, než mi&nbsp;proti spodnímu proudu stačil uniknout. Taková hostina bývala divoká a&nbsp;jedinému stolovníkovi pod vymletým břehem připomínala rvačku, jíž se&nbsp;sám účastnil – vyvržený, v&nbsp;půli přervaný losos mu&nbsp;ostrými zuby ještě chňapal po&nbsp;prstech a&nbsp;on&nbsp;už&nbsp;se&nbsp;zakusoval do&nbsp;jeho hnědého srdce, on&nbsp;už&nbsp;mu&nbsp;trhal nachové žábry.</span></p>
          <p class="chunk" data-nb-ref-number="12" data-nb-words="118" data-nb-chars="685"><span class="idea" data-nb-ref-number="12" id="idea12" data-nb-words="118" data-nb-chars="685">Porybný, zvyklý na&nbsp;svou každoroční královskou kořist, se&nbsp;tentokrát nedočkal a&nbsp;vypravil se&nbsp;na&nbsp;štiku, co&nbsp;mu&nbsp;ji&nbsp;ukradla. V&nbsp;jeho představách se&nbsp;rozrostla do&nbsp;obludných rozměrů, číhal na&nbsp;ni&nbsp;za&nbsp;vlahých nocí s&nbsp;lampou na&nbsp;přídi pramice, vyzbrojen osmi dlouhými silnými pruty a&nbsp;živou návnadou. Ulovil hodně, ale nic z&nbsp;toho, co&nbsp;by&nbsp;byl rád; házel pak udicí, a&nbsp;světlem poraněné dravce zpátky, mně do&nbsp;rozevřeného chřtánu. Dokonce vystřelil do&nbsp;vody z&nbsp;muškety. S&nbsp;pobavením jsem sledoval kulku, jak klesá a&nbsp;zpomaluje, až&nbsp;jsem ji&nbsp;mohl vzít mezi palec a&nbsp;ukazovák a&nbsp;spálit si&nbsp;o&nbsp;ni&nbsp;prsty, ve&nbsp;stínu pod vrbou se&nbsp;pak vynořit na&nbsp;vzduch, dobře zamířit a&nbsp;přesným zásahem srazit porybnému z&nbsp;hlavy třírohý klobouk.</span></p>
          <p class="chunk" data-nb-ref-number="13" data-nb-words="73" data-nb-chars="394"><span class="idea" data-nb-ref-number="13" id="idea13" data-nb-words="73" data-nb-chars="394">A&nbsp;pak jsem ho&nbsp;nechal být, dobře si&nbsp;vědom, že&nbsp;takové obcování mi&nbsp;nepřísluší a&nbsp;nekouká z&nbsp;něho než smrt, jak jsem se&nbsp;měl pár měsíců nato sám přesvědčit. Jednou na&nbsp;to&nbsp;někdo doplatí. Ze&nbsp;svých chyb jsem se&nbsp;nedokázal poučit, a&nbsp;jestli na&nbsp;mně kdy bylo něco lidského, tak právě tohle. Stoje nad člověkem, mimo jeho svět, stal jsem se&nbsp;pošetilejším než on&nbsp;a&nbsp;jako hlupák se&nbsp;dobýval mezi lidi zadními dveřmi.</span></p>
          <p class="chunk" data-nb-ref-number="14" data-nb-words="109" data-nb-chars="623"><span class="idea" data-nb-ref-number="14" id="idea14" data-nb-words="109" data-nb-chars="623">I&nbsp;naše plemeno zná pokání, po&nbsp;příhodě s&nbsp;porybným jsem je&nbsp;podstoupil. S&nbsp;nastalým deštěm jsem vystoupil na&nbsp;horu a&nbsp;vykoupal se&nbsp;v&nbsp;prameni, jenž vytéká hned pod vrcholkem. Kus dál je&nbsp;zbudována studánka, té&nbsp;jsem si&nbsp;nevšímal a&nbsp;soustředil se&nbsp;na&nbsp;očistu v&nbsp;člověkem nedotčené vodě. Pramenů je&nbsp;na&nbsp;hoře bezpočet, splývají z&nbsp;ní&nbsp;jako stříbrné vlasy a&nbsp;na&nbsp;úpatí se&nbsp;splétají do&nbsp;tmavého copu potoka. Jeho mírný proud napájí systém rybníků, protkává je&nbsp;a&nbsp;spojuje stokou. Když je&nbsp;opustí, otočí se&nbsp;pod sedlovým vrchem, kam chodí zdejší lidé zapalovat ohně, a&nbsp;vlije se&nbsp;do&nbsp;řeky, jež teče od&nbsp;východu na&nbsp;západ a&nbsp;vyznačuje severní hranici mého území.</span></p>
          <p class="chunk" data-nb-ref-number="15" data-nb-words="75" data-nb-chars="457"><span class="idea" data-nb-ref-number="15" id="idea15" data-nb-words="75" data-nb-chars="457">Tenkrát jsem byl na&nbsp;hoře poprvé, a&nbsp;právě tehdy narazil na&nbsp;to, co&nbsp;skrývala prohlubeň nad severním svahem kousek pod bukovým lesem, jaký završuje všechny zdejší kopce: na&nbsp;obrovské kamenné vejce. V&nbsp;dešti se&nbsp;hýbalo, chvělo se&nbsp;na&nbsp;svém plochém skalnatém lůžku a&nbsp;vážilo vodu; jeho nepatrný pohyb se&nbsp;dal rozeznat podle kapek stékajících jednou z&nbsp;širšího, jednou z&nbsp;tenčího konce. Spršky nikdy nespadly současně a&nbsp;tráva byla všude kolem balvanu stejně hustá a&nbsp;zelená.</span></p>
          <p class="chunk" data-nb-ref-number="16" data-nb-words="81" data-nb-chars="472"><span class="idea" data-nb-ref-number="16" id="idea16" data-nb-words="81" data-nb-chars="472">Tlustý konec směřoval k&nbsp;východu a&nbsp;byl až&nbsp;na&nbsp;pletenec kořenů holý, špičatý ukazoval na&nbsp;západ, byl stejně obrostlý kořeny jako ten silný a&nbsp;zespoda ho&nbsp;pokrýval mech. Sevřel jsem dlaň, až&nbsp;mi&nbsp;pod kůží vystoupily žíly, a&nbsp;spatřil podobnou síť na&nbsp;oblém balvanu, upletenou z&nbsp;kořenů. Zabušil jsem do&nbsp;nich pěstí, byly pevné a&nbsp;ani se&nbsp;nehnuly, poutajíce ke&nbsp;kameni čtyři vzrostlé stromy. Pohybovaly se&nbsp;spolu s&nbsp;vejcem, odkud vyrůstaly. Nebyl to&nbsp;vítr, kdo s&nbsp;nimi houpal; jen dešťová voda.</span></p>
          <p class="chunk" data-nb-ref-number="17" data-nb-words="81" data-nb-chars="461"><span class="idea" data-nb-ref-number="17" id="idea17" data-nb-words="81" data-nb-chars="461">Pak jsem si&nbsp;všiml, že&nbsp;mezi stromy nahoře je&nbsp;do&nbsp;vejce zapuštěn rozpažený kámen, opracovaný lidskou rukou, ale to&nbsp;bylo dávno, protože ztratil všechny své ostré hrany. A&nbsp;bylo tam ještě něco. Na&nbsp;straně východní, v&nbsp;místě, kde se&nbsp;mech rozestupoval a&nbsp;kořeny roztahovaly jako prsty, se&nbsp;černal holý mokrý kámen. V&nbsp;něm jako by&nbsp;byla vytesána tvář. Připadlo mi, že&nbsp;se&nbsp;na&nbsp;mě&nbsp;odtamtud někdo dívá. Kolečko, v&nbsp;něm dvě oči, pod nimi nos, pod ním široká, lidsky rozšklebená ústa.</span></p>
          <p class="chunk" data-nb-ref-number="18" data-nb-words="53" data-nb-chars="283"><span class="idea" data-nb-ref-number="18" id="idea18" data-nb-words="53" data-nb-chars="283">Tak jako zvíře tváří v&nbsp;tvář člověku i&nbsp;já&nbsp;jsem teď udělal pár kroků zpátky. Nepoznal jsem, komu tvář patří, ale bylo na&nbsp;ní&nbsp;tolik lidského, že&nbsp;mě&nbsp;poslala na&nbsp;ústup. Pochopil jsem, že&nbsp;už&nbsp;znám všechno, co&nbsp;jsem měl při prvním příchodu poznat. Ještě téhož dne jsem z&nbsp;kraje pod horou odešel.</span></p>
          <p class="chunk" data-nb-ref-number="19" data-nb-words="8" data-nb-chars="46"><span class="idea" data-nb-ref-number="19" id="idea19" data-nb-words="8" data-nb-chars="46">Odešel jsem, abych se&nbsp;mohl vrátit mocný slova.</span></p>
        </section>
        <section>
          <p class="chunk" data-nb-ref-number="20" data-nb-words="3" data-nb-chars="20"><span class="idea" data-nb-ref-number="20" id="idea20" data-nb-words="3" data-nb-chars="20">Přišel jsem podruhé.</span></p>
          <p class="chunk" data-nb-ref-number="21" data-nb-words="109" data-nb-chars="665"><span class="idea" data-nb-ref-number="21" id="idea21" data-nb-words="109" data-nb-chars="665">Vybral jsem cestu oklikou. Se&nbsp;starou nepřesnou mapou v&nbsp;ruce jsem v&nbsp;městečku jménem Holany zabušil na&nbsp;strop kočáru a&nbsp;křikl na&nbsp;vozku, aby sjel z&nbsp;císařské silnice na&nbsp;cestu, vinoucí se&nbsp;od&nbsp;záhumenků těch nejchudších chalup. Chtěl jsem poznat svůj kraj. Pustili jsme se&nbsp;na&nbsp;severovýchod, kde se&nbsp;měla za&nbsp;hájem otevřít alej vévody z&nbsp;Valdštejna, v&nbsp;mapě vyznačená rovnou červenou čárou. Projeli jsme světlým, ještě nezalistěným mlázím a&nbsp;ocitli se&nbsp;v&nbsp;černé smrčině, jakých jsem na&nbsp;své dlouhé cestě příliš neviděl, neboť móda rychlých, málo odolných, ale vysoce výnosných dřevin teprve začínala. Jen nemnozí věděli, že&nbsp;spolu se&nbsp;smrky jim v&nbsp;lese rostou vyhlídky na&nbsp;hromadu tolarů.</span></p>
          <p class="chunk" data-nb-ref-number="22" data-nb-words="162" data-nb-chars="935"><span class="idea" data-nb-ref-number="22" id="idea22" data-nb-words="162" data-nb-chars="935">Hleděl jsem střídavě z&nbsp;okénka a&nbsp;do&nbsp;mapy a&nbsp;zažíval radost z&nbsp;předem vytyčené a&nbsp;posléze nalezené cesty – radost známou všem poutníkům, kteří se&nbsp;rádi spolehnou sami na&nbsp;sebe a&nbsp;svůj smysl pro orientaci. Jenže starý Francl, kočí, sluha a&nbsp;pucflek v&nbsp;jedné osobě, bez dovolení zastavil, slezl z&nbsp;kozlíku a&nbsp;nakoukl do&nbsp;kočáru s&nbsp;omluvným výrazem, už&nbsp;to&nbsp;na&nbsp;něho zase přišlo. Poznal jsem taky, že&nbsp;má&nbsp;v&nbsp;temném lese strach. Vyhlédl jsem ven a&nbsp;shledal, že&nbsp;stojíme na&nbsp;rozcestí. Vlevo i&nbsp;vpravo se&nbsp;mezi stromy ztrácela rozježděná cesta a&nbsp;přímo před námi se&nbsp;prostíral močál, jehož zápach snad Franclovi připomněl nutkavou potřebu. Mapa hlásila, že&nbsp;Nový zámek by&nbsp;se&nbsp;měl nacházet severním směrem, zatímco na&nbsp;jih po&nbsp;třech mílích čeká jen bezejmenná víska s&nbsp;kostelem svatého Ignáce. Ves i&nbsp;kostel byly v&nbsp;mapě přeškrtnuty, a&nbsp;zatímco Francl dřepěl v&nbsp;křoví, rozhodl jsem se, že&nbsp;se&nbsp;dáme vlevo. Opuštěná vesnice bylo to&nbsp;poslední místo, kam jsem chtěl toho dne dorazit.</span></p>
          <p class="chunk" data-nb-ref-number="23" data-nb-words="196" data-nb-chars="1176"><span class="idea" data-nb-ref-number="23" id="idea23" data-nb-words="196" data-nb-chars="1176">Francl se&nbsp;vynořil na&nbsp;cestě a&nbsp;dožadoval se&nbsp;útěchy jako malé dítě, kňoural, že&nbsp;neví kudy dál a&nbsp;zdali to&nbsp;bude ještě dlouho trvat. Zvedl jsem obočí nad takovou nevycválaností a&nbsp;ukázal vlevo, tam, kde se&nbsp;les v&nbsp;dálce světlal a&nbsp;sliboval veselejší podívanou než přítmí pod smrky a&nbsp;černý močál. Znovu jsme vyrazili, tentokrát svižněji, a&nbsp;záhy jsme vjeli do&nbsp;veselého světla dne. Po&nbsp;pravé straně se&nbsp;v&nbsp;houštinách skrýval nějaký bílý altán, či&nbsp;dokonce letohrádek, patřící novozámeckým pánům. Nebyl z&nbsp;cesty moc vidět, ale rozepisoval se&nbsp;o&nbsp;něm můj tištěný průvodce. Nebyl jsem na&nbsp;něj zvědavý a&nbsp;neporučil kočímu zastavit, k&nbsp;jeho nepochybné radosti. Vjeli jsme do&nbsp;hraběcí bažantnice a&nbsp;tady musel Francl zpomalit, protože jsme se&nbsp;přiblížili k&nbsp;potoku. Přes koryto se&nbsp;klenul kamenný můstek, široký právě pro rozchod našich kol, abychom mohli projet a&nbsp;nespadli i&nbsp;s&nbsp;ekvipáží dolů. Nad mostem bděly dvě sochy, na&nbsp;jedné straně svatý v&nbsp;kvadrátku a&nbsp;s&nbsp;hvězdami, poznal jsem Johánka z&nbsp;Pomuku s&nbsp;kajícně skloněnou hlavou, jakého zde potkáte téměř na&nbsp;každém rozcestí, na&nbsp;druhé straně Kateřina s&nbsp;vozovým kolem u&nbsp;nohou a&nbsp;očima obrácenýma k&nbsp;nebi. Dvě smutné postavy, nepříliš umně vyvedené v&nbsp;drolivém pískovci.</span></p>
          <p class="chunk" data-nb-ref-number="24" data-nb-words="66" data-nb-chars="375"><span class="idea" data-nb-ref-number="24" id="idea24" data-nb-words="66" data-nb-chars="375">Za&nbsp;mostem začínala Valdštejnova alej, rovná jako bič a&nbsp;dlouhá jako anglická míle. Vozka popohnal koně do&nbsp;klusu. Vyklonil jsem se&nbsp;z&nbsp;okna a&nbsp;ohlédl se&nbsp;po&nbsp;svém jezdeckém koníkovi, uvázaném na&nbsp;provaze za&nbsp;landaurem. Nikdy jsem pro to&nbsp;zvíře nenašel jméno a&nbsp;nijak k&nbsp;němu nepřilnul. Snad mi&nbsp;vadilo, že&nbsp;mě&nbsp;na&nbsp;slovo poslouchá; i&nbsp;nyní klusalo asi deset sáhů za&nbsp;námi a&nbsp;vypadalo spokojeně.</span></p>
          <p class="chunk" data-nb-ref-number="25" data-nb-words="31" data-nb-chars="165"><span class="idea" data-nb-ref-number="25" id="idea25" data-nb-words="31" data-nb-chars="165">„Kdyby mě&nbsp;muselo nést, bylo by&nbsp;to&nbsp;jelito stejně šťastné,“ houkl jsem na&nbsp;Francla, který si&nbsp;všiml, že&nbsp;se&nbsp;ohlížím. „To není kůň, ale pes, a&nbsp;divím se, že&nbsp;ještě neštěká.“</span></p>
          <p class="chunk" data-nb-ref-number="26" data-nb-words="18" data-nb-chars="125"><span class="idea" data-nb-ref-number="26" id="idea26" data-nb-words="18" data-nb-chars="125">„Jenom se&nbsp;nerouhejte, milostpane,“ odpověděl z&nbsp;kozlíku Francl. „Nejeden mazlíček už&nbsp;pokousal pána, když ten to&nbsp;nejmíň čekal.“</span></p>
          <p class="chunk" data-nb-ref-number="27" data-nb-words="38" data-nb-chars="276"><span class="idea" data-nb-ref-number="27" id="idea27" data-nb-words="38" data-nb-chars="276">Zvedl jsem oči ke&nbsp;korunám dvousetletých lip: vysoko nad hlavami tří zvířat, jednoho starého muže a&nbsp;jednoho individua, o&nbsp;jehož lidskosti zatím neměl kdo pochybovat, se&nbsp;spojovaly v&nbsp;průsvitnou, složitým žebrovím propletenou, závratnou rychlostí ubíhající klenbu gotického chrámu.</span></p>
          <p class="chunk" data-nb-ref-number="28" data-nb-words="86" data-nb-chars="487"><span class="idea" data-nb-ref-number="28" id="idea28" data-nb-words="86" data-nb-chars="487">Vítr mě&nbsp;zastudil v&nbsp;zubech a&nbsp;já&nbsp;si&nbsp;uvědomil, že&nbsp;se&nbsp;usmívám. Mhouřil jsem oči před prachem, který se&nbsp;zvedal z&nbsp;cesty, od&nbsp;můstku sypané štěrkem. Zatoužil jsem slyšet šumění těch stromů, ale neslyšel jsem nic než hrčení kol a&nbsp;fičení větru. Listí se&nbsp;ještě ve&nbsp;větvích neprobudilo, ale jako bych si&nbsp;vzpomínal na&nbsp;jeho hlas za&nbsp;bouřných letních nocí někde v&nbsp;blízkém okolí. Ano, muselo to&nbsp;být právě tady, zde jsem loni sedával, němý a&nbsp;nevědomý jako zvíře, a&nbsp;přece už&nbsp;tenkrát znehybnělý tou nádherou.</span></p>
          <p class="chunk" data-nb-ref-number="29" data-nb-words="69" data-nb-chars="380"><span class="idea" data-nb-ref-number="29" id="idea29" data-nb-words="69" data-nb-chars="380">Natočil jsem hlavu, abych zachytil alespoň ozvěnu těch klidných chvil, a&nbsp;tu&nbsp;mi&nbsp;vítr serval z&nbsp;hlavy paruku a&nbsp;odnesl ji&nbsp;daleko za&nbsp;kočár, díval jsem se, jak se&nbsp;kutálí v&nbsp;prachu a&nbsp;vzápětí uvízne v&nbsp;trní u&nbsp;cesty. Náhlá svoboda je&nbsp;opojná. Prsty jsem si&nbsp;pročísl vlasy a&nbsp;s&nbsp;rozkoší je&nbsp;vystavil předjarnímu větru. V&nbsp;mžiku byly suché a&nbsp;já&nbsp;jsem se, znenadání vyčerpaný, zhroutil zpátky do&nbsp;vozu.</span></p>
          <p class="chunk" data-nb-ref-number="30" data-nb-words="94" data-nb-chars="558"><span class="idea" data-nb-ref-number="30" id="idea30" data-nb-words="94" data-nb-chars="558">Odšrouboval jsem víčko čutory a&nbsp;smáčel si&nbsp;vlasy. Obrátil jsem se&nbsp;k&nbsp;zablácenému okénku na&nbsp;druhé straně vozu a&nbsp;pohlédl na&nbsp;svou tvář. Bez paruky vypadala mladší, po&nbsp;vší vážnosti a&nbsp;usedlosti bylo veta. Rozcuchal jsem se&nbsp;a&nbsp;pak si&nbsp;vlasy na&nbsp;spáncích a&nbsp;na&nbsp;temeni sčesal dopředu, jak to&nbsp;bylo právě v&nbsp;módě: nosila se&nbsp;nespoutanost těla i&nbsp;myšlenek. Byl jsem spokojen s&nbsp;tím, co&nbsp;vidím. Až&nbsp;přijedu na&nbsp;své panství, nechám si&nbsp;ušít kolekci klobouků podle nových pařížských fazón, nejlépe něco na&nbsp;Brummellův způsob. Klobouky totiž, podobně jako paruky, uspokojivě drží vlhkost.</span></p>
        </section>
        <section>
          <p class="chunk" data-nb-ref-number="31" data-nb-words="57" data-nb-chars="338"><span class="idea" data-nb-ref-number="31" id="idea31" data-nb-words="57" data-nb-chars="338">Za&nbsp;víčky mi&nbsp;uvízl obraz krajiny z&nbsp;kočáru: šedavá políčka netrpělivě čekající na&nbsp;orbu, za&nbsp;dunami prsti hladina Dolanského rybníka. Stříbřila se&nbsp;proti severnímu nebi, na&nbsp;okrajích přecházela do&nbsp;žlutavých a&nbsp;okrových tónů – tam, kde se&nbsp;držel starý led. Černé vločky nad ním byly vrány, zdálo se, že&nbsp;se&nbsp;vůbec nehýbají. Syrový den tloukl do&nbsp;očí.</span></p>
          <p class="chunk" data-nb-ref-number="32" data-nb-words="9" data-nb-chars="55"><span class="idea" data-nb-ref-number="32" id="idea32" data-nb-words="9" data-nb-chars="55">Otevřel jsem je. Landaur stál, uvízlý v&nbsp;podivném tichu.</span></p>
          <p class="chunk" data-nb-ref-number="33" data-nb-words="67" data-nb-chars="425"><span class="idea" data-nb-ref-number="33" id="idea33" data-nb-words="67" data-nb-chars="425">Tiše jsem si&nbsp;vyčetl, že&nbsp;jsem se&nbsp;v&nbsp;poslední fázi cesty neudržel a&nbsp;podlehl únavě, ale zatažené záclonky v&nbsp;oknech prozrazovaly pravdu: na&nbsp;spánek jsem se&nbsp;dokonce připravil. Nakoukl jsem do&nbsp;mapy: název Stará Ves byl krasopisně vykroužen hnědým inkoustem, červený puntík značil cíl cesty, spočívající uprostřed čtyřúhelníku s&nbsp;červenými křížky v&nbsp;rozích: na&nbsp;západě Stvolínky, na&nbsp;východě Holany, na&nbsp;severu Kozly a&nbsp;na&nbsp;jihu hora Vlhošť.</span></p>
          <p class="chunk" data-nb-ref-number="34" data-nb-words="15" data-nb-chars="84"><span class="idea" data-nb-ref-number="34" id="idea34" data-nb-words="15" data-nb-chars="84">„Pane?“ ozvalo se&nbsp;zvenčí a&nbsp;mně naskočila na&nbsp;těle husí kůže. „Vzácný pane, jste tam?“</span></p>
          <p class="chunk" data-nb-ref-number="35" data-nb-words="13" data-nb-chars="83"><span class="idea" data-nb-ref-number="35" id="idea35" data-nb-words="13" data-nb-chars="83">Hlas Franclovi nepatřil, ten mizera mě&nbsp;nevzbudil včas. Pochopil jsem, že&nbsp;jsem doma.</span></p>
          <p class="chunk" data-nb-ref-number="36" data-nb-words="43" data-nb-chars="251"><span class="idea" data-nb-ref-number="36" id="idea36" data-nb-words="43" data-nb-chars="251">Někdo otevřel dvířka a&nbsp;Francl přiskočil, aby pod nimi rozložil schůdky. Zvedl jsem ruce, abych si&nbsp;upravil paruku, a&nbsp;nebyla tam, nahmatal jsem jen své promáčené vlasy. Vystoupím-li z&nbsp;vozu a&nbsp;stanu před svými lidmi, bude to&nbsp;bez masky. A&nbsp;o&nbsp;to&nbsp;radostnější.</span></p>
          <p class="chunk" data-nb-ref-number="37" data-nb-words="16" data-nb-chars="100"><span class="idea" data-nb-ref-number="37" id="idea37" data-nb-words="16" data-nb-chars="100">Zvedl jsem se&nbsp;a&nbsp;skloněný, abych nevzal hlavou o&nbsp;zárubeň dvířek, jsem přeskočil tři skládací schůdky.</span></p>
          <p class="chunk" data-nb-ref-number="38" data-nb-words="295" data-nb-chars="1871"><span class="idea" data-nb-ref-number="38" id="idea38" data-nb-words="295" data-nb-chars="1871">Větší náves, rozhodně žádné náměstí, ale ani zapadlý venkovský rynek plný prachu. Měli tu&nbsp;pěknou dlažbu, kašnu a&nbsp;morový sloup, na&nbsp;druhém konci rybníček, kam se&nbsp;sváděla dešťová voda z&nbsp;horní poloviny obce. Za&nbsp;nízkými a&nbsp;dlouhými, napůl roubenými chalupami, za&nbsp;hřebeny jejich střech se&nbsp;tu&nbsp;a&nbsp;tam zvedala vysoká lomenice nebo mansardová střecha kupeckého domu, jaké jsem znal z&nbsp;Němec: jedno patro, dělená malovaná okna a&nbsp;zdobné parapety. Okázalejší stavení, jež jinak bývají středem obce, zde stála v&nbsp;mírně svažitém terénu o&nbsp;něco dál, na&nbsp;stráni stoupající k&nbsp;severu a&nbsp;otvírající se&nbsp;k&nbsp;jihu. Tam někde začínala německá část, jak jsem si&nbsp;přečetl v&nbsp;průvodci, jenž doporučoval návštěvu některého z&nbsp;prosluněných salonků zdejších kupeckých rodin. Vystoupil jsem před katolickým kostelem, rozložitou stavbou starou jedno století, završenou věží připomínající červenou cibulku, na&nbsp;níž ještě seděla lucerna a&nbsp;vpouštěla sluneční světlo ke&nbsp;zvonu. Kostelík svaté Kateřiny byl nově nabílený u&nbsp;příležitosti mého příjezdu a&nbsp;působil útulně. To&nbsp;špičatá vížka na&nbsp;nedaleké hůrce – kterou cestovní kniha zvala Mnišská – se&nbsp;nad stříbrnými buky vypínala přísně jako učitelova rákoska nad houfem žáků. Byla novým dílem zdejších a&nbsp;přespolních augšpurských evangelíků, kteří říkali Staré Vsi Altdorf. Tolik jsem věděl předem od&nbsp;litoměřického biskupa, z&nbsp;listu, kterým potvrzoval můj nárok na&nbsp;panství a&nbsp;vracel je&nbsp;do&nbsp;mých rukou, přestože si&nbsp;nedovedl vysvětlit, jak ten pán napsal, mé&nbsp;„rozhazovačné počínání“. Přání vzdát se&nbsp;pohodlného rodinného zámečku ve&nbsp;Lhotě a&nbsp;vymínit si&nbsp;za&nbsp;něj nevlídnou kamennou věž – prastarý rodový majetek a&nbsp;posléze dlouhá léta biskupský mlýn – mu&nbsp;nešlo na&nbsp;rozum. Z&nbsp;takové výměny ovšem měla Jeho Excelence radost a&nbsp;já&nbsp;se&nbsp;tiše smál. Netušil jsem, jak brzy se&nbsp;tu&nbsp;seznámím s&nbsp;člověkem, jenž také vyměnil obydlí se&nbsp;skrytým úmyslem, a&nbsp;nebylo by&nbsp;mne napadlo, jak bude ono setkání významné.</span></p>
          <p class="chunk" data-nb-ref-number="39" data-nb-words="201" data-nb-chars="1168"><span class="idea" data-nb-ref-number="39" id="idea39" data-nb-words="201" data-nb-chars="1168">Přišla celá vesnice. Vpředu stál červenolící podsaditý chlapík v&nbsp;nedělním kabátě, nebylo pochyb, že&nbsp;je&nbsp;to&nbsp;rychtář. Zprvu se&nbsp;tvářil zaskočeně, jako by&nbsp;ho&nbsp;překvapilo, s&nbsp;jakou křepkostí jsem opustil vůz. Věděl jsem, na&nbsp;co&nbsp;myslí – říkalo se, že&nbsp;pan baron sem přijede dožít; a&nbsp;on&nbsp;teď na&nbsp;vlastní oči vidí, jaký je&nbsp;to&nbsp;hejsek. Trochu se&nbsp;vzpamatoval, strhl z&nbsp;hlavy širák a&nbsp;hluboce se&nbsp;uklonil. Vedle něj čekala slavnostně vystrojená dívka, s&nbsp;vyšívanou čelenkou a&nbsp;v&nbsp;nabíraných, okrajkovaných a&nbsp;opentlených sukních, a&nbsp;jakmile se&nbsp;rychtář narovnal, udělala pukrle a&nbsp;pozvedla v&nbsp;natažených rukou ošatku a&nbsp;pecen chleba. Za&nbsp;touto dvojicí stál svátečně oděný dav a&nbsp;ani se&nbsp;nehnul, jen upřeně civěl, jako by&nbsp;mi&nbsp;všichni ti&nbsp;poctiví lidé viděli až&nbsp;do&nbsp;žaludku. Polekalo mě&nbsp;to, na&nbsp;okamžik jsem si&nbsp;byl jist, že&nbsp;nějakým řízením osudu dobře vědí, kteraký panáček jim přijel vybírat hnízda. Pak jsem se&nbsp;uklidnil: ti&nbsp;lidé nejspíš jen nedovedou skrýt vlastní obavy z&nbsp;nového pána. A&nbsp;bylo v&nbsp;tom ještě něco jiného: pakliže je&nbsp;něco vyvedlo z&nbsp;míry, nebyla to&nbsp;má&nbsp;vyjevená tvář ani rozevláté vlasy, ale modrý kabát s&nbsp;jasně žlutou podšívkou. Do&nbsp;zdejších končin se&nbsp;ten kus módního zboží dostal až&nbsp;na&nbsp;mém těle.</span></p>
          <p class="chunk" data-nb-ref-number="40" data-nb-words="195" data-nb-chars="1171"><span class="idea" data-nb-ref-number="40" id="idea40" data-nb-words="195" data-nb-chars="1171">Představil se&nbsp;mi&nbsp;nový šafář, suchý nenápadný člověk neuvyklý poklonám ani svátečnímu strojení – podle rukou, které jsem mu&nbsp;pospíšil stisknout a&nbsp;málem se&nbsp;o&nbsp;ně&nbsp;poranil, svědomitý dříč. Hned po&nbsp;něm se&nbsp;mé&nbsp;dlaně chopil učitel Voves, pozdravili jsme se&nbsp;česky. Byl to&nbsp;sice dlouhán, ale jak za&nbsp;groš kudla, ta&nbsp;zakřivená, s&nbsp;níž pytláci jediným řezem vyvrhnou rybu. Byl mi&nbsp;sympatický, hned jsem v&nbsp;něm poznal zdejší lumen, nositele vzdělání a&nbsp;pokroku, ten cvikr, co&nbsp;mu&nbsp;seděl na&nbsp;nose, ani nepotřeboval. K&nbsp;nelibosti starších mi&nbsp;rychle sdělil, jak ho&nbsp;těší, že&nbsp;se&nbsp;hlásím k&nbsp;češství a&nbsp;znám řeč, ovšem nechce tím říci, že&nbsp;Německo nezplodilo své génie – neráčím-li být čtenářem mladého myslitele Ludwiga Feuerbacha? Tohle dodal šeptem, aby ho&nbsp;ostatní neslyšeli. Zavrtěl jsem hlavou, on&nbsp;mě&nbsp;napodobil a&nbsp;pohotově omluvil neúčast faráře na&nbsp;uvítacím ceremoniálu, ráno odešel do&nbsp;Kozel udělit poslední pomazání a&nbsp;ještě se&nbsp;nevrátil. Nejsou žádní přátelé, ale prý to&nbsp;s&nbsp;tímhle Fideliem není na&nbsp;velebníčka tak zlé, sám to&nbsp;poznám, až&nbsp;usednu do&nbsp;jedné z&nbsp;kostelních lavic, jež pater jako náruživý řezbář vyzdobil vlastním umem a&nbsp;dlátem. On&nbsp;sám, Voves, ví, co&nbsp;je&nbsp;seminář – nepřipraveného ta&nbsp;škola poznamená.</span></p>
          <p class="chunk" data-nb-ref-number="41" data-nb-words="198" data-nb-chars="1184"><span class="idea" data-nb-ref-number="41" id="idea41" data-nb-words="198" data-nb-chars="1184">Nevěděl jsem v&nbsp;té&nbsp;chvíli, co&nbsp;si&nbsp;z&nbsp;jeho řeči vybrat, a&nbsp;jen jsem přikyvoval, pokud možno blahosklonně. Nestačil ani domluvit a&nbsp;odstrčil ho&nbsp;elegán v&nbsp;zářivě žlutém městském obleku, jaký se&nbsp;v&nbsp;Paříži nenosil dobrých dvacet let. Zlomený v&nbsp;pase mi&nbsp;předvedl naondulovanou hlavu, z&nbsp;níž se&nbsp;vysypala aspoň libra pudru. Zamáchal třírohým kloboukem, jako by&nbsp;zametal cestu, a&nbsp;vybraným německým jazykem s&nbsp;českým přízvukem nabídl věrné, ty&nbsp;nejvěrnější služby. Potlačil jsem úsměv a&nbsp;ohlédl se&nbsp;po&nbsp;učiteli. Ten zakoulel očima a&nbsp;procedil mezi zuby, že&nbsp;tohle je&nbsp;vrchní nadlesní, ctěný svobodný pán Kilián Ignác Kabelatsch, podnikavec, majitel pěti skláren a&nbsp;brusíren skla v&nbsp;Boru a&nbsp;v&nbsp;Kamenici. Přijel kvůli mně až&nbsp;z&nbsp;Lipé, dokonce už&nbsp;včera, jak sám nadlesní rychle dodal a&nbsp;znova se&nbsp;zlomil v&nbsp;pase. Řekl jsem si, že&nbsp;toho vrtichvosta brzy vyměním. Pak se&nbsp;mi&nbsp;poklonil revírník, jistý Škvor, počerný, divoce zarostlý chlap z&nbsp;hájovny na&nbsp;druhém konci lesa, kde, jak mě&nbsp;ujistil, jsem kdykoli vítán, ale kam, to&nbsp;mne zapřísahá, nemám vážit cestu neozbrojen, půjdu-li přes hvozd. Jeho zjev mi&nbsp;na&nbsp;rozdíl od&nbsp;svobodného pána K. I. Kabelatsche udělal radost, neboť prozrazoval, že&nbsp;v&nbsp;mých lesích je&nbsp;s&nbsp;pytláky a&nbsp;škodnou amen.</span></p>
          <p class="chunk" data-nb-ref-number="42" data-nb-words="45" data-nb-chars="249"><span class="idea" data-nb-ref-number="42" id="idea42" data-nb-words="45" data-nb-chars="249">Kromě těchto a&nbsp;ještě několika jsem si&nbsp;z&nbsp;toho prvního setkání příliš mnoho jmen neodnesl, byla pro mne nová, a&nbsp;jak šla jedním uchem dovnitř, tak šla druhým uchem ven. Své poddané jsem však byl odhodlán poznat osobně a&nbsp;časem si&nbsp;všechny vrýt do&nbsp;paměti.</span></p>
          <p class="chunk" data-nb-ref-number="43" data-nb-words="20" data-nb-chars="120"><span class="idea" data-nb-ref-number="43" id="idea43" data-nb-words="20" data-nb-chars="120">Jako protřelý světák jsem teď přistoupil k&nbsp;ošatce s&nbsp;chlebem, kousek odlomil a&nbsp;vložil do&nbsp;úst. Chutnal všedně, tedy dobře.</span></p>
          <p class="chunk" data-nb-ref-number="44" data-nb-words="72" data-nb-chars="415"><span class="idea" data-nb-ref-number="44" id="idea44" data-nb-words="72" data-nb-chars="415">„Sůl!“ sykl ten, kterého jsem měl za&nbsp;rychtáře, a&nbsp;zamračil se&nbsp;na&nbsp;dívku ve&nbsp;vyšívané čelence. Zapýřila se&nbsp;a&nbsp;zavrtěla hlavou. Zapomněla na&nbsp;sůl a&nbsp;on&nbsp;jí&nbsp;to&nbsp;měl za&nbsp;zlé, přičemž se&nbsp;sám zapomněl představit. Usmál jsem se&nbsp;a&nbsp;dívku pohladil, mělo to&nbsp;působit otcovsky, ale nový ruměnec jí&nbsp;zbarvil tvář a&nbsp;já&nbsp;se&nbsp;lekl, abych před shromážděnými venkovany nevypadal jako mlsný milostpanáček. Vzhledem k&nbsp;mému věku by&nbsp;to&nbsp;bylo pikantní.</span></p>
          <p class="chunk" data-nb-ref-number="45" data-nb-words="55" data-nb-chars="317"><span class="idea" data-nb-ref-number="45" id="idea45" data-nb-words="55" data-nb-chars="317">Muž byl zcela vyveden z&nbsp;míry tou záležitostí se&nbsp;solí. Správně jsem odhadl, kdo to&nbsp;je, a&nbsp;pochopil jsem, že&nbsp;se&nbsp;jednak hodí, jednak nehodí pro výkon své funkce: je&nbsp;to&nbsp;člověk, který má&nbsp;rád všecko nalinkované jak podle pravítka, ale jakmile rovná čára uhne z&nbsp;vytyčené trasy, propadne zmatku. Oslovil jsem ho&nbsp;co&nbsp;nejmírněji:</span></p>
          <p class="chunk" data-nb-ref-number="46" data-nb-words="114" data-nb-chars="714"><span class="idea" data-nb-ref-number="46" id="idea46" data-nb-words="114" data-nb-chars="714">„Mám tu&nbsp;čest hovořit s&nbsp;Matějem Kolářem, slovutným rychtářem Staré Vsi? Doufám, že&nbsp;se&nbsp;nemýlím.“ Tímto úvodem jsem ho&nbsp;uklidnil a&nbsp;rovnou si&nbsp;ho&nbsp;získal, zalichotil mu&nbsp;výběrem slov a&nbsp;zároveň ho&nbsp;postavil do&nbsp;toho správného světla před farníky: spustil jsem na&nbsp;něj česky. A&nbsp;tu&nbsp;byl úslužnost sama, několikrát se&nbsp;uklonil a&nbsp;začal mi&nbsp;představovat starší obce. Vypadali jako poctiví, životem unavení lidé, jaké jsem na&nbsp;cestách vídal po&nbsp;celé Evropě. Očekával jsem slovanský vzhled, o&nbsp;němž jsem vlastně neměl žádnou bližší představu, ale od&nbsp;Němců, kteří stáli ve&nbsp;svém vlastním, sevřenějším houfu opodál, se&nbsp;tihle lišili jen chudším oblečením a&nbsp;špatně maskovanou nejistotou ve&nbsp;vystupování. U&nbsp;mladých byl tento jev ještě nápadnější.</span></p>
          <p class="chunk" data-nb-ref-number="47" data-nb-words="123" data-nb-chars="761"><span class="idea" data-nb-ref-number="47" id="idea47" data-nb-words="123" data-nb-chars="761">Němci, když už&nbsp;jsem u&nbsp;nich, byli synové a&nbsp;dcery přistěhovalců ze&nbsp;Saska, Lužice a&nbsp;Slezska, ale i&nbsp;vzdálenějšího Durynska a&nbsp;Branibor, a&nbsp;tvořili jednu čtvrtinu obyvatel Staré Vsi. S&nbsp;Čechy se&nbsp;příliš nedružili a&nbsp;byli k&nbsp;nim chladní, měli svůj kostel a&nbsp;svého faráře, nosili šaty střižené podle dvou tří málo nápaditých vzorů, a&nbsp;pokud, jak jsem zjistil později, se&nbsp;zrovna neopili, zřídkakdy dávali najevo, co&nbsp;si&nbsp;myslí. Všechno si&nbsp;nejraděj i&nbsp;dělali po&nbsp;svém. Češi je&nbsp;tajně napodobovali, ale i&nbsp;oni zůstávali nedůvěřiví. Jim samým bylo za&nbsp;poslední dvě staletí katolictví napevno vnuceno a&nbsp;nemohli pochopit, že&nbsp;potomci těch, kteří vedli proti jejich vzbouřeným předkům svaté války, přicházejí teď do&nbsp;pohraničí s&nbsp;vírou, která se&nbsp;od&nbsp;husitského protestantství zase tolik neliší.</span></p>
          <p class="chunk" data-nb-ref-number="48" data-nb-words="84" data-nb-chars="544"><span class="idea" data-nb-ref-number="48" id="idea48" data-nb-words="84" data-nb-chars="544">Němci mi&nbsp;onoho prvního odpoledne představili svého starostu a&nbsp;pastora, dva asketicky vyhlížející muže jménem Ulrich a&nbsp;Piepenmann, a&nbsp;též jejich manželky, otylou starostku a&nbsp;hezkou pastorovou. Vybraní vymydlení školáci mi&nbsp;přednesli úmornou, dobře známou báseň jistého tajného rady, jenž ještě za&nbsp;života stačil proslout jako múzami obdařený poeta a&nbsp;s&nbsp;nímž jsem se&nbsp;osobně znal z&nbsp;četných diplomatických jednání. Kolář mi&nbsp;během recitace pošeptal do&nbsp;ucha, že&nbsp;německý starosta nemá ve&nbsp;větší části vsi žádnou pravomoc a&nbsp;Češi si&nbsp;z&nbsp;něj dělají špumprnágle.</span></p>
          <p class="chunk" data-nb-ref-number="49" data-nb-words="98" data-nb-chars="587"><span class="idea" data-nb-ref-number="49" id="idea49" data-nb-words="98" data-nb-chars="587">Tedy si&nbsp;i&nbsp;tady začali uvědomovat svůj původ, jak se&nbsp;to&nbsp;děje po&nbsp;celé Evropě, i&nbsp;zde začali důsledně rozlišovat na&nbsp;my&nbsp;a&nbsp;oni. Řeč, příslušnost a&nbsp;vyznání byly pomalu posvátnější než tělo Páně. Rozhlédl jsem se&nbsp;po&nbsp;svých Češích a&nbsp;Němcích a&nbsp;uctivě poděkoval za&nbsp;uvítání. Neuniklo mi, jak rozdílně mne ty&nbsp;dvě skupiny přijímají. Reakci slušných chladných Němců jsem předpokládal, Češi mne překvapili svou srdečností a&nbsp;dvěma třemi postranními pohledy plnými nedůvěry. Hleděl jsem na&nbsp;jejich ohnuté hřbety a&nbsp;skrývané úsměšky a&nbsp;myslel na&nbsp;to, že&nbsp;na&nbsp;téhle vartě mi&nbsp;klobouk à la&nbsp;Brummell sotvakdo zhotoví.</span></p>
          <p class="chunk" data-nb-ref-number="50" data-nb-words="124" data-nb-chars="688"><span class="idea" data-nb-ref-number="50" id="idea50" data-nb-words="124" data-nb-chars="688">Nemrzelo mě&nbsp;to. Vadilo mi, že&nbsp;mezi všemi lidmi, kteří mi&nbsp;přišli složit hold, někdo chybí. Byl to&nbsp;jen pocit, ale tak intenzivní, že&nbsp;mi&nbsp;to&nbsp;nedalo a&nbsp;musel jsem zrakem hledat i&nbsp;v&nbsp;zadních řadách. Někdo tu&nbsp;nebyl a&nbsp;já&nbsp;cítil, že&nbsp;na&nbsp;něj mám stejné právo jako na&nbsp;ty&nbsp;ostatní, ne-li větší. Nechtěl jsem se&nbsp;ptát a&nbsp;otázku adresovanou rychtáři jsem si&nbsp;nechal pro sebe do&nbsp;chvíle, než jsem s&nbsp;ním nasedl do&nbsp;landauru. Zaťukal jsem na&nbsp;čekajícího Francla, který se&nbsp;na&nbsp;kozlíku naparoval před místními jako kohout v&nbsp;kurníku, a&nbsp;vysvětlil mu&nbsp;cestu ke&nbsp;staronovému příbytku. Pocit prázdnoty ve&nbsp;mně cestou přetrvával a&nbsp;také Matěj Kolář byl nesvůj. Rozpovídal se&nbsp;sám, a&nbsp;než jsme dojeli, vyznal se&nbsp;mi&nbsp;ze&nbsp;svých trápení.</span></p>
          <p class="chunk" data-nb-ref-number="51" data-nb-words="232" data-nb-chars="1335"><span class="idea" data-nb-ref-number="51" id="idea51" data-nb-words="232" data-nb-chars="1335">Měl strach o&nbsp;svou dvacetiletou dceru, pojmenovanou podle patronky zdejšího kostela. Od&nbsp;smrti matky blázní jako jezinka, řekl, minulý rok se&nbsp;mu&nbsp;párkrát zatoulala, třeba několik dní v&nbsp;kuse nepřišla domů, až&nbsp;to&nbsp;bylo pro ostudu před celou vesnicí. Letos se&nbsp;to&nbsp;nejspíš bude opakovat, jen se&nbsp;oteplí. V&nbsp;kostele nebyla od&nbsp;Tří králů, v&nbsp;domácnosti sice pomáhá, ale jen když má&nbsp;chuť, a&nbsp;opovrhuje všemi nápadníky, které pod tou či&nbsp;onou záminkou přivedl na&nbsp;rychtu v&nbsp;naději, že&nbsp;se&nbsp;Katynce zalíbí a&nbsp;po&nbsp;svatbě jí&nbsp;napraví hlavu. On&nbsp;sám na&nbsp;to&nbsp;nestačí. Přestože měla holka věk na&nbsp;vdávání, zdržovala se&nbsp;s&nbsp;místní chasou, jak byl den dlouhý, dokonce ji&nbsp;sama vedla, když se&nbsp;jí&nbsp;zachtělo – prokázala v&nbsp;tom nebezpečný talent –, vymýšlejíc lumpárny, které on, rychtář, pak v&nbsp;tichosti napravoval na&nbsp;úkor své pověsti. Takto se&nbsp;chovala do&nbsp;loňského podzimu, než to&nbsp;s&nbsp;ní&nbsp;vzalo ještě horší obrat: zahleděl se&nbsp;do&nbsp;ní&nbsp;ten nejhorší zdejší klacek, Jakub, syn obecního slouhy – který si, prosím, ani na&nbsp;slanou vodu nevydělá – a&nbsp;přivandrovalé vdovy, pomatené ženské, která už&nbsp;dávno ponocnému utekla. Kluk je&nbsp;prý hotový postrach vesnice, a&nbsp;přestože poctivě za&nbsp;otce troubí půlnoc a&nbsp;co&nbsp;nevidět ho&nbsp;odvedou na&nbsp;vojnu, Katka se&nbsp;od&nbsp;něj nehne a&nbsp;naschvál tím nerovným paktováním popuzuje okolí. Dokonce mu&nbsp;nechala na&nbsp;zimu ušít boty, když tu&nbsp;byl v&nbsp;říjnu švec, a&nbsp;Matěj to&nbsp;musel zaplatit.</span></p>
          <p class="chunk" data-nb-ref-number="52" data-nb-words="14" data-nb-chars="72"><span class="idea" data-nb-ref-number="52" id="idea52" data-nb-words="14" data-nb-chars="72">„I dnes jsou spolu?“ otázal jsem se, ale odpověď byla jasná i&nbsp;bez ptaní.</span></p>
          <p class="chunk" data-nb-ref-number="53" data-nb-words="156" data-nb-chars="838"><span class="idea" data-nb-ref-number="53" id="idea53" data-nb-words="156" data-nb-chars="838">„No bodejť, s&nbsp;vaším nejmilostivějším prominutím, pane. Nemá smysl ji&nbsp;omlouvat nebo zapírat, že&nbsp;je&nbsp;někde s&nbsp;tím větroplachem, ono by&nbsp;se&nbsp;vám to&nbsp;beztak doneslo z&nbsp;nějaké nevymáchané huby ze&nbsp;Vsi, chtěl jsem vám to&nbsp;říct sám. Kateřina je&nbsp;nejkrásnější děvče v&nbsp;kraji a&nbsp;jsou s&nbsp;ní&nbsp;jenom potíže. Rostla jako dříví v&nbsp;lese, výchovu jsem nechal na&nbsp;hospodyni a&nbsp;na&nbsp;učiteli – ti&nbsp;nebyli k&nbsp;ničemu. Poslechla jenom starého kněze, ale ten už&nbsp;je&nbsp;v&nbsp;Pánu. Dříve nebo později se&nbsp;s&nbsp;ní&nbsp;setkáte a&nbsp;já&nbsp;vás předem prosím za&nbsp;odpuštění jejích nepřístojností. Pánbůh ví, že&nbsp;jsem jí&nbsp;nebyl dobrým otcem, ačkoli jsem dělal, co&nbsp;jsem mohl. Odpusťte jí&nbsp;to, pane – možná ji&nbsp;právě vaše velkorysost přivede k&nbsp;pokoře, vždyť ona nejradši fantazíruje o&nbsp;tom, že&nbsp;se&nbsp;narodila moc brzy a&nbsp;jaké by&nbsp;to&nbsp;bylo žít za&nbsp;dvě stě let, až&nbsp;si&nbsp;ženy budou dělat, co&nbsp;budou chtít. Jako by&nbsp;se&nbsp;tak už&nbsp;nedělo!“</span></p>
          <p class="chunk" data-nb-ref-number="54" data-nb-words="124" data-nb-chars="725"><span class="idea" data-nb-ref-number="54" id="idea54" data-nb-words="124" data-nb-chars="725">V&nbsp;očích mu&nbsp;stály slzy a&nbsp;ústa se&nbsp;usmívala, vyhlédl ven a&nbsp;vysmrkal se&nbsp;do&nbsp;kapesníku s&nbsp;monogramem. Měl jsem pro jeho pohnutí pochopení a&nbsp;dívce jsem odpustil, že&nbsp;mě&nbsp;nepřišla přivítat, vždyť podobnému podniku na&nbsp;rychtářský, navíc ještě otcovský befel bych se&nbsp;jako mladý člověk taky koukal vyhnout. Ostatně jsem si&nbsp;na&nbsp;své důstojnosti až&nbsp;tolik nezakládal, s&nbsp;tím neměl ten můj náhlý nevysvětlitelný pocit ztráty či&nbsp;nedostatku co&nbsp;dělat. Jenom jsem – a&nbsp;bylo to&nbsp;z&nbsp;pouhého instinktu – zůstával k&nbsp;rychtářovým slovům skeptický. A&nbsp;prokoukl jsem ho, byl to&nbsp;znamenitý herec, který dovedl u&nbsp;lidí vzbuzovat účast i&nbsp;jiné emoce, prostě co&nbsp;se&nbsp;hodilo, aby je&nbsp;dostal na&nbsp;svoji stranu. Právě to&nbsp;mu, jak jsem usoudil, umožňovalo obstát v&nbsp;úřadu rychtáře.</span></p>
          <p class="chunk" data-nb-ref-number="55" data-nb-words="71" data-nb-chars="382"><span class="idea" data-nb-ref-number="55" id="idea55" data-nb-words="71" data-nb-chars="382">Ale má&nbsp;řeč plyne a&nbsp;já&nbsp;se&nbsp;v&nbsp;ní&nbsp;dávno rozpustil, nejsem než vzpomínka na&nbsp;zrnko soli, jehož chuť si&nbsp;voda pamatuje po&nbsp;opakovaném zředění. Rychtář do&nbsp;mě&nbsp;mluvil jako do&nbsp;vrby a&nbsp;netušil, že&nbsp;strom je&nbsp;vykotlaný a&nbsp;mezi kořeny se&nbsp;svíjejí hadi. Jaké jsem tehdy pojal úmysly, na&nbsp;tom už&nbsp;nezáleží, o&nbsp;svých dávných činech či&nbsp;zločinech dnes hovořím týmž tónem jako o&nbsp;svém domě či&nbsp;přírodě svého kraje.</span></p>
          <p class="chunk" data-nb-ref-number="56" data-nb-words="84" data-nb-chars="492"><span class="idea" data-nb-ref-number="56" id="idea56" data-nb-words="84" data-nb-chars="492">Jeli jsme ze&nbsp;Staré Vsi na&nbsp;jihozápad, necelou míli ke&nbsp;starému valu pod Dolanským rybníkem, přes pole, háj, mýtinu a&nbsp;lesík až&nbsp;k&nbsp;Věži, jak se&nbsp;mému obydlí říkalo. Ta&nbsp;jednoduchá stavba se&nbsp;v&nbsp;dřívějších dobách nazývala Rybná a&nbsp;sloužila Berkům z&nbsp;Dubé jako strážní hrad, s&nbsp;Holanským hrádkem na&nbsp;dostřel z&nbsp;pojízdného praku. Po&nbsp;třicetiletých vojnách ji&nbsp;před zchátráním zachránil ten nejprostší účel: hlad. Dřevěné kolo tu&nbsp;smílalo obilí po&nbsp;půl druha staletí a&nbsp;neřeklo se&nbsp;tu&nbsp;tehdy jinak než V&nbsp;Černém mlýně.</span></p>
          <p class="chunk" data-nb-ref-number="57" data-nb-words="171" data-nb-chars="996"><span class="idea" data-nb-ref-number="57" id="idea57" data-nb-words="171" data-nb-chars="996">Slunce mě&nbsp;hřálo v&nbsp;očích, jeho prsty se&nbsp;mi&nbsp;ovinuly kolem krku a&nbsp;táhly mě&nbsp;ven, pryč z&nbsp;kočáru a&nbsp;společnosti neupřímného muže, který bezděky nastavil zrcadlo mé&nbsp;vlastní utajované podstatě. Rychtář se&nbsp;pokřižoval se&nbsp;slovy „Pánbůh chraň, sluníčko vám na&nbsp;těle dělá šrámy, pane,“ a&nbsp;odtáhl mě&nbsp;na&nbsp;druhou stranu vozu, kde za&nbsp;oknem nízké paprsky proměnily kmeny buků v&nbsp;hořící mříž, tou mříží k&nbsp;nám natahovala ruce noc a&nbsp;rázem jsme byli na&nbsp;jevišti podivuhodné Gluckovy opery. Jen buky v&nbsp;popředí zčernaly, rozsvítila se&nbsp;hora na&nbsp;obzoru. Z&nbsp;hladiny rybníků pod Vlhoští se&nbsp;pomalu zvedala mlha. Některé stráně se&nbsp;v&nbsp;ní&nbsp;skryly, zatímco jiné se&nbsp;jí&nbsp;nechaly obejít a&nbsp;vynikly o&nbsp;to&nbsp;víc. Z&nbsp;oparu též vystoupil půlvěnec skal na&nbsp;straně západní a&nbsp;vedle něj zalesněný severní svah, v&nbsp;němž se&nbsp;perlově leskly prameny a&nbsp;stříbřily se&nbsp;řetízky struh. Vyklonil jsem se&nbsp;z&nbsp;okna a&nbsp;spatřil bílou cestu stáčející se&nbsp;mezi stromy, za&nbsp;nimiž se&nbsp;proti sytě modrému, stále ještě dennímu nebi zvedala černá, mírně zašpičatělá střecha kamenné Věže.</span></p>
          <p class="chunk" data-nb-ref-number="58" data-nb-words="171" data-nb-chars="1074"><span class="idea" data-nb-ref-number="58" id="idea58" data-nb-words="171" data-nb-chars="1074">Projeli jsme lesíkem a&nbsp;byli na&nbsp;místě. Před Věží se&nbsp;do&nbsp;nevelkého čtverce rozpínala bílá terasa, kterou tu&nbsp;kdysi nechal vybudovat nějaký nadšenec pro pohodlné lovecké zámečky, to&nbsp;už&nbsp;bylo v&nbsp;čase biskupské správy. Budovateli došly peníze, takže na&nbsp;Věž se&nbsp;s&nbsp;úpravami nedostalo. Naštěstí! K&nbsp;terase, obehnané směšnou balustrádou, přiléhalo dvoukřídlé, do&nbsp;oblouků vytočené schodiště o&nbsp;sedmi stupních nalevo a&nbsp;devíti stupních napravo, kde se&nbsp;pískovcový suk, jenž tvoří podloží, trochu svažuje. Chechtal jsem se, až&nbsp;jsem se&nbsp;za&nbsp;břicho popadal, a&nbsp;Kolář dělal kyselé obličeje, mysle si, že&nbsp;neslyším jeho bručení: měl jsem se&nbsp;nastěhovat do&nbsp;zámku, když se&nbsp;mi&nbsp;to&nbsp;nelíbí. Ale jinak na&nbsp;mě&nbsp;Věž udělala skvělý dojem, hlavně originálním umístěním pod úrovní hladiny blízkého rybníka. Tak jako terasa opisovala dokonalý čtverec, obklopoval ji&nbsp;v&nbsp;dokonalém kruhu příkop, v&nbsp;nových časech napevno přemostěný a&nbsp;vzadu za&nbsp;Věží otevřený mlýnskému náhonu. Voda z&nbsp;něj dříve odtékala vyzděnou „myší dírou“ – tak tunel nazval rychtář, když mi&nbsp;jej ukazoval –, prokopanou ve&nbsp;valu a&nbsp;za&nbsp;mýtinou ústící do&nbsp;potoka.</span></p>
          <p class="chunk" data-nb-ref-number="59" data-nb-words="323" data-nb-chars="1929"><span class="idea" data-nb-ref-number="59" id="idea59" data-nb-words="323" data-nb-chars="1929">Na&nbsp;první trávě onoho roku se&nbsp;začala dělat rosa, když jsme do&nbsp;ní&nbsp;s&nbsp;rychtářem kladli své kroky, v&nbsp;bezprostřední blízkosti prastaré budovy najednou ztichlí a&nbsp;zaražení. Obešli jsme terasu, zatímco Kolář vysvětloval, proč je&nbsp;vchod do&nbsp;Věže tak nepřiměřeně velký – kdysi museli dostat dovnitř kulatý žernov, vybourali původní úzkou branku s&nbsp;lomeným nadpražím a&nbsp;nechali do&nbsp;otvoru vsadit těžké dubové dveře obité železnými pásy. Hranatý otvor se&nbsp;proti nám černal jako zívající ústa a&nbsp;tento dojem umocňovalo bílé schodiště před terasou, připomínající klepeta raka; všiml jsem si, jak se&nbsp;Kolář střeží zabloudit k&nbsp;nim pohledem. Po&nbsp;stranách Věže bylo pro chodce místa na&nbsp;dva lokty, ale i&nbsp;kdyby někdo spadl dolů, moc by&nbsp;si&nbsp;nenatloukl – příkop už&nbsp;mnoho desetiletí nebyl zavodněn a&nbsp;neudržel ani dešťovku. Na&nbsp;tu&nbsp;byla do&nbsp;skály za&nbsp;Věží vysekána cisterna, voda se&nbsp;v&nbsp;ní&nbsp;temně třpytila a&nbsp;nepříjemně páchla; rychtář se&nbsp;omluvil a&nbsp;slíbil zjednat brzké vyčištění. Já&nbsp;ho&nbsp;však sotva poslouchal, zaujat mlýnským kolem, urvaným za&nbsp;dávné vichřice z&nbsp;hřídelního trámu, který byl tlustý jako má&nbsp;ruka od&nbsp;lokte po&nbsp;špičky prstů. Byl zroben z&nbsp;mohutného dubového kmene, který nikdy nepřerazil blesk, dokud stál v&nbsp;lese, ale utrpěl tuto ránu až&nbsp;poté, co&nbsp;se&nbsp;stal osou mlýnského kola. Trčel ze&nbsp;zdi v&nbsp;úrovni našich prsou a&nbsp;nad příkopem se&nbsp;smutně vyjímal jako rameno šibenice. Vzepřel jsem se&nbsp;na&nbsp;pažích a&nbsp;vyhoupl se&nbsp;na&nbsp;něj. Několika kroky jsem došel k&nbsp;roztříštěnému konci a&nbsp;shlédl dolů. Veliké a&nbsp;těžké kolo nemohlo spadnout z&nbsp;velké výšky, nemělo kam. Překvapilo mne, jak je&nbsp;vraženo do&nbsp;země, jakoby do&nbsp;ní&nbsp;vrostlé. V&nbsp;houstnoucí tmě jsem ještě rozeznal svrchní černé lopatky sežehlé bleskem, ty&nbsp;nepodléhaly hnití ani rzi jako zbytek konstrukce. Rychtář mě&nbsp;vybídl, ať&nbsp;s&nbsp;ním pospíším dovnitř, kde jsou připraveny suché louče. Seskočil jsem a&nbsp;on&nbsp;mi&nbsp;podal starý klíč. Ještě jednou jsem se&nbsp;ohlédl po&nbsp;černém přízraku mlýnského kola. Až&nbsp;ho&nbsp;uvidí Francl, pomyslel jsem si, probulí noc.</span></p>
          <p class="chunk" data-nb-ref-number="60" data-nb-words="159" data-nb-chars="962"><span class="idea" data-nb-ref-number="60" id="idea60" data-nb-words="159" data-nb-chars="962">Vrátili jsme se&nbsp;na&nbsp;terasu a&nbsp;já&nbsp;zkusil klíč v&nbsp;ozdobně kovaném zámku. Klíčová dírka měla tvar obráceného S. Otočil se&nbsp;snadno – zámek byl vymazán sádlem. Viděl jsem, že&nbsp;rychtář očekává pochvalu, tak jsem mu&nbsp;ji&nbsp;dopřál. Se&nbsp;sklopenýma očima a&nbsp;šťastným úsměvem zadrmolil formulku o&nbsp;poníženém služebníkovi a&nbsp;zažehl dvě louče. Potom mi&nbsp;s&nbsp;hranou skromností řekl, že&nbsp;ono mlýnské kolo za&nbsp;budovou zhotovil spolu s&nbsp;partou sekerníků jeden z&nbsp;jeho vlastních pradědů, po&nbsp;nichž zdědil jméno, nikoli už&nbsp;profesi. Jeho otec, který už&nbsp;v&nbsp;mládí ovdověl, se&nbsp;po&nbsp;zrušení nevolnictví podruhé oženil, a&nbsp;to&nbsp;hned s&nbsp;dědičkou statku. Stal se&nbsp;nejbohatším sedlákem ve&nbsp;Vsi, podléhajícím přímo biskupství v&nbsp;Litoměřicích, a&nbsp;ke&nbsp;konci života byl jmenován rychtářem. Předpověděl synovi, že&nbsp;se&nbsp;jím stane i&nbsp;on, což se&nbsp;vyplnilo, ačkoli nikdo netušil, že&nbsp;po&nbsp;otci zdědí i&nbsp;úděl vdovce. „Škoda jen,“ posmutněl Kolář, „že nemám syna, aby po&nbsp;mně převzal rychtářské právo.“ V&nbsp;myšlenkách na&nbsp;Kateřinu opět posmutněl.</span></p>
          <p class="chunk" data-nb-ref-number="61" data-nb-words="69" data-nb-chars="462"><span class="idea" data-nb-ref-number="61" id="idea61" data-nb-words="69" data-nb-chars="462">Naslouchal jsem jeho řečem nepozorně, shledav zajímavějším vnitřek mého nového obydlí. Rozradostnilo mne zjištění, že&nbsp;útroby nejsou dřevěné. Nad rozvalinami mlýnice v&nbsp;přízemí, zabírající celou vstupní síň, za&nbsp;níž byla cihlovou přepážkou oddělená černá kuchyně s&nbsp;pecí a&nbsp;komínem vyhřívajícím obě patra, se&nbsp;zdvihala valená klenba, začouzená a&nbsp;v&nbsp;jednom rohu proděravělá – do&nbsp;otvoru vedly příkré, hrubě přitesané schody. Vyšplhal jsem po&nbsp;nich a&nbsp;stanul ve&nbsp;svém pokoji.</span></p>
          <p class="chunk" data-nb-ref-number="62" data-nb-words="105" data-nb-chars="646"><span class="idea" data-nb-ref-number="62" id="idea62" data-nb-words="105" data-nb-chars="646">Nábytek, který se&nbsp;se&nbsp;mnou stěhoval z&nbsp;Paříže do&nbsp;Heidelbergu, z&nbsp;Heidelbergu do&nbsp;Vídně, z&nbsp;Vídně do&nbsp;Prahy a&nbsp;z&nbsp;Prahy do&nbsp;Staré Vsi, byl složen na&nbsp;podlaze z&nbsp;ohlazených fošen, mezi mými nečetnými cestovními vaky a&nbsp;truhlami. Pár křesílek na&nbsp;sobě tvořilo podivnou vížku pod schůdky vedoucími do&nbsp;podkroví. Byl to&nbsp;týden, co&nbsp;mi&nbsp;zavazadla a&nbsp;ostatní věci dovezl dostavník do&nbsp;Stvolínek; odtamtud putovaly do&nbsp;Věže na&nbsp;žebřiňáku. Ještě je&nbsp;pokrýval prach ciziny, ale na&nbsp;kožených držadlech a&nbsp;konopných okách ho&nbsp;už&nbsp;stačily setřít zpocené dlaně místních pomocníků, na&nbsp;mé&nbsp;výslovné přání dobře zaplacených. Přijel jsem natrvalo a&nbsp;dobré pracovníky jsem si&nbsp;chtěl předcházet.</span></p>
          <p class="chunk" data-nb-ref-number="63" data-nb-words="97" data-nb-chars="614"><span class="idea" data-nb-ref-number="63" id="idea63" data-nb-words="97" data-nb-chars="614">Čtyři bílé stěny, dvě úzká okna, stůl a&nbsp;dvě židle, příborník, prádelník, šatní skříň, postel, křesílka, noční stolek a&nbsp;taburet a&nbsp;samozřejmě prosklený příborník zaplněný fajánsí a&nbsp;čínským a&nbsp;míšeňským porcelánem po&nbsp;předcích. Ale už&nbsp;žádné rezidence, žádné zámecké komnaty, žádná narychlo vyklízená, ve&nbsp;spěchu větraná apartmá těch nejlepších hostinců. Nyní jsem byl rozhodnut žít tady, jedna svoboda končila a&nbsp;začínala jiná, zcela podle mé&nbsp;výsostné vůle, jak jsem se&nbsp;domníval. Byl to&nbsp;omyl. Dvě věci mě&nbsp;tehdy naplňovaly úžasem: mravní zákon mimo mne a&nbsp;hvězdné nebe ve&nbsp;mně. A&nbsp;nic by&nbsp;je&nbsp;nepřekonalo, kdybych byl nepřijel.</span></p>
        </section>
        <section>
          <p class="chunk" data-nb-ref-number="64" data-nb-words="43" data-nb-chars="293"><span class="idea" data-nb-ref-number="64" id="idea64" data-nb-words="43" data-nb-chars="293">Jakub, Slunečko, Hoffman starší a&nbsp;Hoffman mladší, bratři Johan a&nbsp;Simon, Liška, Václav, Pešek, Ehrenberger – jména, jež jsem si&nbsp;následujícího slunného jitra pozpátku četl v&nbsp;mizejícím, rychle se&nbsp;rozpouštějícím ledě. Měl příchuť lesů severní Evropy; voda si&nbsp;vždy pamatuje, odkud přišla naposledy.</span></p>
          <p class="chunk" data-nb-ref-number="65" data-nb-words="130" data-nb-chars="796"><span class="idea" data-nb-ref-number="65" id="idea65" data-nb-words="130" data-nb-chars="796">V&nbsp;noci jsem nemohl spát. Vyšel jsem do&nbsp;lesa a&nbsp;ještě před kuropěním vklouzl pod hladinu Koňského rybníka, ulehl na&nbsp;dohled skály zvané Smrtka, nevysokého kamenného klínu vraženého do&nbsp;vody, s&nbsp;vypouklým převisem připomínajícím lebku skloněnou v&nbsp;zamyšlení. Tahle voda byla pod ledem hustá jako kaše. Rybník nebyl hluboký, vodu navíc zahušťovaly trsy loňského orobince a&nbsp;všudypřítomné ostrůvky plovoucí rašeliny; později na&nbsp;jaře ještě přibudou lekníny a&nbsp;nové rákosí. Rozvířil jsem kal na&nbsp;dně, počkal si, až&nbsp;se&nbsp;usadí, a&nbsp;natáhl se&nbsp;do&nbsp;bílého písku. Usnul jsem za&nbsp;zpěvu ptáků, který ke&nbsp;mně tlumeně pronikal pod hladinu, a&nbsp;procitl, když se&nbsp;poprvé toho dne unavili, mohlo být k&nbsp;deváté ranní. Led nade mnou už&nbsp;úplně roztál, poslední zbytky zůstaly ve&nbsp;stínu pod skálou, budou se&nbsp;tam držet do&nbsp;příštího novoluní.</span></p>
          <p class="chunk" data-nb-ref-number="66" data-nb-words="60" data-nb-chars="336"><span class="idea" data-nb-ref-number="66" id="idea66" data-nb-words="60" data-nb-chars="336">Hleděl jsem do&nbsp;azuru protkaného stužkami vysokých oblak, viděl jsem modrý oceán omývající břehy bílých pevnin, byla to&nbsp;stará mapa, nepřesná a&nbsp;nestálá, a&nbsp;co&nbsp;chvíli lákala k&nbsp;novým objevům. To&nbsp;já&nbsp;byl v&nbsp;tu&nbsp;chvíli nahoře a&nbsp;shlížel jsem na&nbsp;svět dole, byla to&nbsp;hra objevená v&nbsp;dětství. Jednou mi&nbsp;ji&nbsp;vezmou lidé, kteří si&nbsp;ji&nbsp;promění v&nbsp;skutečnost.</span></p>
          <p class="chunk" data-nb-ref-number="67" data-nb-words="87" data-nb-chars="511"><span class="idea" data-nb-ref-number="67" id="idea67" data-nb-words="87" data-nb-chars="511">Zaslechl jsem dívčí zpěv a&nbsp;zvedl hlavu. Z&nbsp;lesa přicházel průvod mladých lidí. Dívky šly spolu a&nbsp;držely se&nbsp;za&nbsp;ruce či&nbsp;kolem pasu, zatímco mládenci se&nbsp;předbíhali a&nbsp;závodili, kdo bude první na&nbsp;skále. Šplhali na&nbsp;Smrtku obratně, z&nbsp;druhé strany není příkrá, i&nbsp;pro nešiky přístupná po&nbsp;stupíncích vysekaných do&nbsp;pískovce. Děvčata se&nbsp;nechala od&nbsp;chasníků vytáhnout za&nbsp;ruce. Zpěv se&nbsp;změnil v&nbsp;litanii, ale slova vždy odfoukl vítr, než ke&nbsp;mně doletěla. Udělal jsem pár temp a&nbsp;schoval se&nbsp;za&nbsp;nejbližšími stvoly loňského rákosí.</span></p>
          <p class="chunk" data-nb-ref-number="68" data-nb-words="123" data-nb-chars="725"><span class="idea" data-nb-ref-number="68" id="idea68" data-nb-words="123" data-nb-chars="725">Brzy byla skála jako obsypaná, mezi mladými vesničany jsem poznal některé ze&nbsp;svých, ale podle počtu jich spousta přišlo i&nbsp;z&nbsp;Kozlů, Holan a&nbsp;možná i&nbsp;Stvolínek, neboť právě z&nbsp;toho směru se&nbsp;za&nbsp;průvodem trousili opozdilci, někteří spárovaní, jiní ukusující z&nbsp;krajíce chleba od&nbsp;snídaně. Náhle se&nbsp;u&nbsp;zakrslé borovice, sklánějící se&nbsp;z&nbsp;okraje skály, zvedl podivný stožár, došek uvázaný na&nbsp;dlouhé tyči a&nbsp;opatřený slaměnou hlavou s&nbsp;temnými otvory pro oči a&nbsp;nos a&nbsp;trnovou větví místo huby. Panák byl navlečený do&nbsp;rubáše, blátem pomazané košile s&nbsp;velkou ošklivou záplatou ve&nbsp;tvaru šikmého kříže. Smrt, o&nbsp;Smrtné neděli, na&nbsp;skále Smrtka. Konečně mi&nbsp;to&nbsp;došlo, už&nbsp;jsem věděl, jaké divadlo bude následovat. A&nbsp;netušil jsem nic o&nbsp;své úloze v&nbsp;něm.</span></p>
          <p class="chunk" data-nb-ref-number="69" data-nb-words="14" data-nb-chars="74"><em><span class="idea" data-nb-ref-number="69" id="idea69" data-nb-words="4" data-nb-chars="19">Smrt neseme ze&nbsp;vsi,<br></span>
<span class="idea" data-nb-ref-number="70" id="idea70" data-nb-words="4" data-nb-chars="17">nové léto do&nbsp;vsi!<br></span>
<span class="idea" data-nb-ref-number="71" id="idea71" data-nb-words="4" data-nb-chars="22">Vítáme tě, drahé léto,<br></span>
<span class="idea" data-nb-ref-number="72" id="idea72" data-nb-words="2" data-nb-chars="16">obilíčko zelené!</span></em></p>
        </section>
        <section>
          <p class="chunk" data-nb-ref-number="70" data-nb-words="53" data-nb-chars="314"><span class="idea" data-nb-ref-number="73" id="idea73" data-nb-words="53" data-nb-chars="314">Už&nbsp;jsem rozuměl. Slaměnou smrt držel mladík, narostlý jak z&nbsp;vody prut, se&nbsp;silnými kostmi a&nbsp;černými vlasy. Byl obutý v&nbsp;nablýskaných holínkách a&nbsp;oděný jen ve&nbsp;světlých vlněných nohavicích a&nbsp;prosté bílé košili bez límce – povážlivě nalehko v&nbsp;porovnání s&nbsp;těmi z&nbsp;jeho družiny, kteří ještě vzali za&nbsp;vděk krátkými kožíšky.</span></p>
          <p class="chunk" data-nb-ref-number="71" data-nb-words="40" data-nb-chars="236"><span class="idea" data-nb-ref-number="74" id="idea74" data-nb-words="40" data-nb-chars="236">Kde nebyl stín a&nbsp;lezavá zima, tam slunce příjemně hřálo a&nbsp;nutilo odkládat nejteplejší části oděvu. Muž se&nbsp;smrtí jeho paprsky nepotřeboval, jeho síla ke&nbsp;mně sálala přes zátoku jako výzva. Jakub, syn ponocného. Nebylo pochyb, že&nbsp;je&nbsp;to&nbsp;on.</span></p>
          <p class="chunk" data-nb-ref-number="72" data-nb-words="6" data-nb-chars="38"><em><span class="idea" data-nb-ref-number="75" id="idea75" data-nb-words="3" data-nb-chars="20">Neseme smrt stařenu,<br></span>
<span class="idea" data-nb-ref-number="76" id="idea76" data-nb-words="3" data-nb-chars="18">utopme ji, Mařenu!</span></em></p>
        </section>
        <section>
          <p class="chunk" data-nb-ref-number="73" data-nb-words="129" data-nb-chars="765"><span class="idea" data-nb-ref-number="77" id="idea77" data-nb-words="129" data-nb-chars="765">Vzadu pod stromy se&nbsp;objevila mladá žena, dlouhými kroky přeběhla temeno skály a&nbsp;stanula po&nbsp;Jakubově boku nad srázem, dokonce se&nbsp;mu&nbsp;opřela o&nbsp;rameno a&nbsp;něco mu&nbsp;řekla. Nato se&nbsp;zasmál a&nbsp;napůl otočen dozadu na&nbsp;někoho něco křikl a&nbsp;vzápětí se&nbsp;ozval mnohahlasý smích. Smrt se&nbsp;mu&nbsp;klátila v&nbsp;rukou jako třtina, proti tomuhle nebojsovi bezmocná. Potom hluk ustal, jako když utne, smrt byla vyzdvižena vysoko nad borovici, znehybnělá jako v&nbsp;předtuše neodvratného osudu. Strnul i&nbsp;celý průvod. Všechny oči se&nbsp;stočily k&nbsp;příšerné slaměné hlavě, až&nbsp;na&nbsp;jeden zastřený pohled, který se&nbsp;přes zátoku upřel přímo na&nbsp;mě. Nemohl mě&nbsp;v&nbsp;rákosí zahlédnout, ale já&nbsp;viděl dobře. V&nbsp;těch podivných očích, kulatých a&nbsp;ostrých jako dva srpy, číhala smrt. A&nbsp;tahle byla opravdová, žádná slaměná náhražka.</span></p>
          <p class="chunk" data-nb-ref-number="74" data-nb-words="120" data-nb-chars="698"><span class="idea" data-nb-ref-number="78" id="idea78" data-nb-words="120" data-nb-chars="698">Oči byly divné, ale krása oválné tváře brala za&nbsp;srdce. Na&nbsp;tu&nbsp;vzdálenost jsem nedokázal určit, čím mě&nbsp;pohled tak znepokojil, vnímal jsem v&nbsp;něm hlavně temnotu, jež byla v&nbsp;rozporu s&nbsp;jeho přímočarostí. Světlé vlasy měla dívka utažené a&nbsp;spletené do&nbsp;copu, který si&nbsp;přehodila přes rameno, takže jí&nbsp;spadal na&nbsp;prsa a&nbsp;zdobil bílou spodničku růžovou pentlí, zatímco lajblík byl černý, přehozený modrým plédem. Sukně byly bílé a&nbsp;nohy holé, botky se&nbsp;houpaly na&nbsp;šňůrkách pověšených přes rameno. Oděv byl čistý a&nbsp;sváteční, ale na&nbsp;silném mladém těle jako by&nbsp;ho&nbsp;nebylo dost. Muži se&nbsp;smrtkou se&nbsp;dívka výškou téměř vyrovnala, její paže a&nbsp;nohy si&nbsp;v&nbsp;pružnosti nezadaly s&nbsp;jeho. Bylo nabíledni, že&nbsp;je&nbsp;to&nbsp;rychtářova dcera.</span></p>
          <p class="chunk" data-nb-ref-number="75" data-nb-words="68" data-nb-chars="410"><span class="idea" data-nb-ref-number="79" id="idea79" data-nb-words="68" data-nb-chars="410">„Teď!“ vykřikl Jakub a&nbsp;vyhodil mátohu do&nbsp;vzduchu. Opsala klenutý oblouk, dech davu ji&nbsp;provázel, když se&nbsp;nadvakrát obrátila jak v&nbsp;mlýnském kole, košile zaplála proti skále a&nbsp;vyplašila kulíka hnízdícího pod převisem. Jen taktak unikl jejímu střemhlavému pádu a&nbsp;jako střela vletěl do&nbsp;rákosí, přesně tam, kde jsem seděl v&nbsp;mělké vodě. Jeho křídlo mě&nbsp;švihlo po&nbsp;krku a&nbsp;srdcem mi&nbsp;zaškubal jeho šílený tep. Dav zařičel:</span></p>
          <p class="chunk" data-nb-ref-number="76" data-nb-words="8" data-nb-chars="40"><span class="idea" data-nb-ref-number="80" id="idea80" data-nb-words="8" data-nb-chars="40"><em>Líto, líto, líto – kdes tak dlouho bylo?</em></span></p>
        </section>
        <section>
          <p class="chunk" data-nb-ref-number="77" data-nb-words="168" data-nb-chars="965"><span class="idea" data-nb-ref-number="81" id="idea81" data-nb-words="168" data-nb-chars="965">Smrtka se&nbsp;položila na&nbsp;vodu a&nbsp;pomalu opisovala hodiny, zvolna se&nbsp;poddávajíc proudu, jenž nevedl středem rybníka, ale v&nbsp;křivém běhu obtékal skálu a&nbsp;stáčel se&nbsp;k&nbsp;jihozápadnímu cípu, odkud vedl potok do&nbsp;sousedící tůně. Nahoře na&nbsp;skále se&nbsp;začalo tancovat, hudbu ti&nbsp;lidé nepotřebovali a&nbsp;divočili zcela podle libosti. Jakub a&nbsp;Kateřina se&nbsp;točili v&nbsp;kole, jako by&nbsp;chtěli smrti dole předvést, kdo to&nbsp;umí líp. Ostatní je&nbsp;napodobili, rej kabátů a&nbsp;halen se&nbsp;roztančil po&nbsp;lese a&nbsp;po&nbsp;vodě se&nbsp;rozletěl jeho halas, takže ptáci, kteří ráno s&nbsp;takovou samozřejmostí ozvučovali bor, teď úplně zmlkli. A&nbsp;z&nbsp;břehů se&nbsp;zvedl nový halas a&nbsp;bylo v&nbsp;něm zvonění cínu a&nbsp;třaskání kameniny, jak tanečníci vytahovali z&nbsp;mošen holby a&nbsp;džbány a&nbsp;připíjeli na&nbsp;nové léto, na&nbsp;pokoření zimy a&nbsp;smrti, na&nbsp;vítězství člověka nad přírodou. Pár, který před chvílí mrštil smrtkou do&nbsp;vody, se&nbsp;zastavil nad propastí a&nbsp;pak, zapřený nohama o&nbsp;kámen, si&nbsp;vyměnil rychlý polibek – jako by&nbsp;se&nbsp;ty&nbsp;dvě tváře navzájem udeřily ústy.</span></p>
          <p class="chunk" data-nb-ref-number="78" data-nb-words="8" data-nb-chars="45"><em><span class="idea" data-nb-ref-number="82" id="idea82" data-nb-words="5" data-nb-chars="25">Smrt jsme ze&nbsp;vsi vynesli,<br></span>
<span class="idea" data-nb-ref-number="83" id="idea83" data-nb-words="3" data-nb-chars="20">nový život přinesli!</span></em></p>
        </section>
        <section>
          <p class="chunk" data-nb-ref-number="79" data-nb-words="80" data-nb-chars="439"><span class="idea" data-nb-ref-number="84" id="idea84" data-nb-words="80" data-nb-chars="439">Nikdo si&nbsp;už&nbsp;nevšímal smrtky, jež pomalu plula k&nbsp;rákosí, ale cestou se&nbsp;zachytila o&nbsp;ostrůvek rašeliny a&nbsp;zůstala ležet na&nbsp;hladině. Stébla vlasů se&nbsp;oddělovala jedno po&nbsp;druhém a&nbsp;pokračovala v&nbsp;cestě o&nbsp;samotě, košili bělilo slunce a&nbsp;čistila voda, tvář se&nbsp;nafukovala jako obličej utopence. Doplula ke&nbsp;mně, měl jsem ji&nbsp;na&nbsp;dosah, byl jsem s&nbsp;ní&nbsp;sám. Stala se&nbsp;rukavicí, kterou mi&nbsp;ti&nbsp;nahoře vmetli do&nbsp;tváře, a&nbsp;já&nbsp;si&nbsp;to&nbsp;v&nbsp;tu&nbsp;chvíli nemínil nechat líbit.</span></p>
          <p class="chunk" data-nb-ref-number="80" data-nb-words="52" data-nb-chars="318"><span class="idea" data-nb-ref-number="85" id="idea85" data-nb-words="52" data-nb-chars="318">Jarní vynášení smrti je&nbsp;záležitostí mládeže, mezi kterou se&nbsp;nehodím; ale každé pozvání se&nbsp;dá&nbsp;odmítnout jen tehdy, pokud přijde. A&nbsp;taky jsem měl pořád před očima ten polibek. Tak jsem tu&nbsp;rukavici zvedl a&nbsp;dovolil smrti obživnout. Vztyčila se&nbsp;nad hladinou a&nbsp;upřela prázdné zraky na&nbsp;rozdováděné venkovany. Bude si&nbsp;vybírat?</span></p>
          <p class="chunk" data-nb-ref-number="81" data-nb-words="99" data-nb-chars="579"><span class="idea" data-nb-ref-number="86" id="idea86" data-nb-words="99" data-nb-chars="579">Ti, co&nbsp;ji&nbsp;uviděli, se&nbsp;na&nbsp;několik okamžiků zapomněli nadechnout. Poprask ustával, někde ještě zněl, jinde se&nbsp;rozezvučel nanovo. Už&nbsp;v&nbsp;něm nebyla radost, byl v&nbsp;něm děs. Strašpytlové se&nbsp;rozprchli po&nbsp;lese, hříšníci padli na&nbsp;kolena, jedna z&nbsp;dívek, bílá jak křída, ztratila náhle vědomí a&nbsp;v&nbsp;poslední chvíli před pádem ji&nbsp;zachytil Jakub. Položil ji&nbsp;do&nbsp;stínu a&nbsp;Kateřina jí&nbsp;povolila šněrování, děvče prokazatelně žilo, ale nad rybníkem už&nbsp;zněl křik, že&nbsp;Morana se&nbsp;vrátila s&nbsp;pomstou v&nbsp;srdci. Jako dvojčata s&nbsp;jedinou vůlí pak Jakub s&nbsp;Kateřinou zvedli ruce a&nbsp;pohrozili jí, aby zůstala, kde je.</span></p>
          <p class="chunk" data-nb-ref-number="82" data-nb-words="141" data-nb-chars="808"><span class="idea" data-nb-ref-number="87" id="idea87" data-nb-words="141" data-nb-chars="808">Kolem dvojice se&nbsp;shlukla skupinka nejodvážnějších mládenců. Viděl jsem, jak se&nbsp;i&nbsp;tihle klepou strachem a&nbsp;rozčilením, ale na&nbsp;útěk nikdo z&nbsp;nich nepomyslel. Horečnatě o&nbsp;něčem rokovali a&nbsp;co&nbsp;chvíli vysílali zmatené, rozhořčené pohledy k&nbsp;doškové smrti, kterou jsem zapíchl do&nbsp;měkkého dna a&nbsp;co&nbsp;chvíli pootočil tyčí, aby jim zprostředka Koňského rybníka zamávala. Jakub něco řekl, zvedly se&nbsp;ruce, aby ho&nbsp;zadržely, ale setřásl je. Seskočil na&nbsp;druhé straně ze&nbsp;skály a&nbsp;už&nbsp;se&nbsp;hnal lesem k&nbsp;vykácenému místu u&nbsp;mírného břehu, kde se&nbsp;v&nbsp;létě plavili koně. Byly tu&nbsp;uvázány dvě loďky, zelená a&nbsp;bílá. Ani jedna Jakubovi nepatřila a&nbsp;zaváhal před nimi. „Vyber si&nbsp;zelenou,“ řekl jsem tiše a&nbsp;poslal mu&nbsp;slova po&nbsp;hladině, ale on&nbsp;už&nbsp;stál v&nbsp;bílé a&nbsp;přesekával nožem provaz. Potom se&nbsp;opřel do&nbsp;vesel a&nbsp;namířil si&nbsp;to&nbsp;rovnou do&nbsp;náruče smrti.</span></p>
          <p class="chunk" data-nb-ref-number="83" data-nb-words="100" data-nb-chars="547"><span class="idea" data-nb-ref-number="88" id="idea88" data-nb-words="100" data-nb-chars="547">Jakub dovesloval až&nbsp;k&nbsp;ní, najel přídí loďky rovnou na&nbsp;ni&nbsp;a&nbsp;přerazil jí&nbsp;hřbet. Rozpadla se&nbsp;na&nbsp;dva kusy: bidlo dál čouhalo z&nbsp;vody, zatímco stejné paže co&nbsp;prve na&nbsp;skále zvedly tělo do&nbsp;výšky a&nbsp;ještě jednou, teď jistě nadobro, je&nbsp;odhodily co&nbsp;nejdál. Tělo dopadlo vedle mě&nbsp;do&nbsp;rákosí, ulétla z&nbsp;něho hlava a&nbsp;dopadla mi&nbsp;do&nbsp;klína. Z&nbsp;lesa se&nbsp;zvedl vítězný ryk. I&nbsp;zbabělci se&nbsp;vrátili a&nbsp;oslavovali hrdinství vůdce smečky, který stál rozkročený na&nbsp;vratké loďce a&nbsp;řval jako medvěd. Pak si&nbsp;stáhl kalhoty a&nbsp;vystrčil na&nbsp;smrt zadek. Nadšení na&nbsp;březích nebralo konce.</span></p>
          <p class="chunk" data-nb-ref-number="84" data-nb-words="40" data-nb-chars="240"><span class="idea" data-nb-ref-number="89" id="idea89" data-nb-words="40" data-nb-chars="240">Nespěchal jsem. Doplaval jsem pod vodou pro trup smrti a&nbsp;hlavu na&nbsp;něj narazil. Pak jsem panákovi napíchal do&nbsp;hlavy několik stvolů orobince, zářila nyní jako malé zubaté slunce. S&nbsp;touto fakulí na&nbsp;přeražené tyči jsem naposled vyrazil do&nbsp;boje.</span></p>
          <p class="chunk" data-nb-ref-number="85" data-nb-words="65" data-nb-chars="397"><span class="idea" data-nb-ref-number="90" id="idea90" data-nb-words="65" data-nb-chars="397">Z&nbsp;břehů to&nbsp;viděli jako pimprlové divadlo: junák si&nbsp;jako řecký atlétos vychutnává vítězství, vesluje pomalu, krouží po&nbsp;rybníce, opájí se&nbsp;potleskem. Neslyší, že&nbsp;jejich křik nabral varovný tón, nevidí, jak se&nbsp;z&nbsp;vody nanovo zvedá smrt a&nbsp;vykračuje si&nbsp;po&nbsp;hladině, jak se&nbsp;k&nbsp;němu zezadu sklání, jak se&nbsp;napřimuje, mává zděšenému publiku a&nbsp;celou vahou dřevěného kůlu obaleného slámou padá na&nbsp;mladíkovu šíji.</span></p>
          <p class="chunk" data-nb-ref-number="86" data-nb-words="115" data-nb-chars="652"><span class="idea" data-nb-ref-number="91" id="idea91" data-nb-words="115" data-nb-chars="652">Loďka se&nbsp;převrátí a&nbsp;zmizí pod hladinou, ze&nbsp;dna se&nbsp;vyvalí bubliny, které chvíli pukají na&nbsp;vodě, jako by&nbsp;se&nbsp;vařila. Jakub zmizel. Zafouká vítr, voda se&nbsp;zklidní, poprask na&nbsp;březích se&nbsp;mění v&nbsp;pláč. Půldruhého lokte pod hladinou pohřbívám pod potopenou loďkou smrt. Mrtvého políbím na&nbsp;rozloučenou a&nbsp;vyzvednu na&nbsp;hladinu, nemá v&nbsp;plicích vodu, a&nbsp;tak se&nbsp;drží na&nbsp;vodě a&nbsp;pomalu je&nbsp;unášen ke&nbsp;skále, jeho líce ještě nestačily ztratit barvu. Pohlédnu na&nbsp;Kateřinu a&nbsp;musím se&nbsp;podivit, jak je&nbsp;klidná, dokonce smířená, jako by&nbsp;tragédii čekala. Klečí na&nbsp;skále a&nbsp;drží v&nbsp;prstech růžovou pentli, kterou si&nbsp;odvázala z&nbsp;vlasů. Bere ji&nbsp;od&nbsp;ní&nbsp;vítr. Odnáší ji&nbsp;do&nbsp;močálů za&nbsp;rybník.</span></p>
        </section>
        <section>
          <p class="chunk" data-nb-ref-number="87" data-nb-words="75" data-nb-chars="407"><span class="idea" data-nb-ref-number="92" id="idea92" data-nb-words="75" data-nb-chars="407">V&nbsp;noci se&nbsp;mi&nbsp;zjevila dřevěná modla v&nbsp;podobě dítěte v&nbsp;povijanu, zakopl jsem o&nbsp;ni&nbsp;v&nbsp;černé tůni, na&nbsp;samém dně svého snu. Odradek, tak znělo její jméno, měla zavřené oči a&nbsp;její maličká ústa se&nbsp;usmívala. Pak se&nbsp;mi&nbsp;něco otřelo o&nbsp;rameno, upustil jsem Odradka a&nbsp;ohlédl se. Byl tam ten druhý, obrovský losos, upírající na&nbsp;mě&nbsp;nehybné kulaté oko. Huba plná špičatých zubů se&nbsp;sotva pootevřela a&nbsp;já&nbsp;to&nbsp;varování pochopil.</span></p>
          <p class="chunk" data-nb-ref-number="88" data-nb-words="107" data-nb-chars="611"><span class="idea" data-nb-ref-number="93" id="idea93" data-nb-words="107" data-nb-chars="611">K&nbsp;hoře jsem šel třešňovou alejí přes stvolínské panství, bylo nad ránem, některé stromy již kvetly a&nbsp;všechny byly zatím bez listí. První tráva už&nbsp;vyrazila v&nbsp;hustých chomáčích, uprostřed mezí se&nbsp;bělaly zavinuté chudobky a&nbsp;po&nbsp;okrajích se&nbsp;krčily kopřivy. Od&nbsp;Stvolínek mě&nbsp;chvíli doprovázel štěkot psa, potom umlkl a&nbsp;zůstalo se&nbsp;mnou jen vzdálené štěbetání hus a&nbsp;ptačí zpěv ve&nbsp;větvích. A&nbsp;pak ke&nbsp;mně dolehl zvláštní zvuk, spíše jsem ho&nbsp;pocítil v&nbsp;kostech než v&nbsp;uších, jako by&nbsp;v&nbsp;polích zaluskal prsty tisíciruký dav. Zrno pukalo v&nbsp;zemi, zde už&nbsp;byla pole osetá. Cítilo vodu, tohoto dne bude pršet a&nbsp;je&nbsp;třeba se&nbsp;připravit.</span></p>
          <p class="chunk" data-nb-ref-number="89" data-nb-words="97" data-nb-chars="540"><span class="idea" data-nb-ref-number="94" id="idea94" data-nb-words="97" data-nb-chars="540">Zaposlouchal jsem se&nbsp;a&nbsp;přestal dávat pozor na&nbsp;cestu. Tu&nbsp;vyšel ze&nbsp;zarostlého úvozu nějaký muž, stejně soustředěný jako já&nbsp;na&nbsp;šelestění ornice. Opíral se&nbsp;o&nbsp;dlouhou hůl, a&nbsp;když mě&nbsp;v&nbsp;poslední chvíli spatřil, v&nbsp;úleku ji&nbsp;napřáhl k&nbsp;obraně. Byl vysoký, na&nbsp;hlavě měl klobouk a&nbsp;přes rameno se&nbsp;mu&nbsp;houpal tlumok. Když viděl, že&nbsp;nepotkal zloděje, ale někoho, kdo je&nbsp;stejně jako on&nbsp;na&nbsp;cestách, pozvedl klobouk na&nbsp;pozdrav a&nbsp;šel dál, směrem na&nbsp;Holany, na&nbsp;Dubou a&nbsp;na&nbsp;Hirschberg, odkud za&nbsp;pár hodin přijde déšť, aby dal vyklíčit zrnu těch, kteří zaseli včas.</span></p>
          <p class="chunk" data-nb-ref-number="90" data-nb-words="132" data-nb-chars="786"><span class="idea" data-nb-ref-number="95" id="idea95" data-nb-words="132" data-nb-chars="786">Vstoupil jsem do&nbsp;lesa. Asi míli za&nbsp;rozcestím se&nbsp;terén pozvolna zvedal k&nbsp;jedné z&nbsp;hůrek, které ověnčují horu a&nbsp;na&nbsp;straně západní vyrážejí kolmo vzhůru v&nbsp;členitém, na&nbsp;půl míle dlouhém skalním bloku o&nbsp;třech kamenných terasách nad sebou. Abych se&nbsp;vyhnul skalám, zvolil jsem severní cestu. Do&nbsp;stráně se&nbsp;vinula vyšlapaná stezka, příšeří světlalo, z&nbsp;loňského listí stoupala pára a&nbsp;v&nbsp;chladném jitru se&nbsp;srážela na&nbsp;kůře jedlí a&nbsp;smrků a&nbsp;stékala zpátky do&nbsp;podrostu. Zul jsem se, aby mi&nbsp;chodidly pronikla do&nbsp;těla a&nbsp;osvěžila je, zatímco oči, po&nbsp;ránu hladové po&nbsp;kráse, těkaly pohledem po&nbsp;stráni, až&nbsp;našly, co&nbsp;hledaly. Hora byla od&nbsp;pasu nahoru porostlá fialkami, petrklíči a&nbsp;bledulemi, kmeny borovic byly zlaté a&nbsp;buky šedavé stříbrné, jehličí neztratilo během zimy svou zeleň. Pěšina končila u&nbsp;studánky.</span></p>
          <p class="chunk" data-nb-ref-number="91" data-nb-words="60" data-nb-chars="329"><span class="idea" data-nb-ref-number="96" id="idea96" data-nb-words="60" data-nb-chars="329">Voda z&nbsp;pramene sem byla svedena tak, aby do&nbsp;žlabu spadala přes kamenný plotový sloup, který sem někdo vynesl a&nbsp;položil mezi kořeny. Sehnul jsem se, nabral vodu do&nbsp;dlaní a&nbsp;s&nbsp;radostí se&nbsp;napil. A&nbsp;málem jsem se&nbsp;zalkl, při pohledu na&nbsp;to, co&nbsp;bylo vytesáno do&nbsp;kamene nad korytem: srdce probodené šípem, rozdělujícím dvě iniciály, K&nbsp;a&nbsp;J.</span></p>
          <p class="chunk" data-nb-ref-number="92" data-nb-words="234" data-nb-chars="1322"><span class="idea" data-nb-ref-number="97" id="idea97" data-nb-words="234" data-nb-chars="1322">Už&nbsp;jsem se&nbsp;nezdržoval krásami jitra tráveného v&nbsp;lese. Šplíchl jsem si&nbsp;pár hrstí vody na&nbsp;vlasy a&nbsp;na&nbsp;krk, to&nbsp;by&nbsp;mohlo na&nbsp;smytí včerejška stačit, a&nbsp;pak jsem se&nbsp;dlouhými kroky vydal výš, s&nbsp;hlavou vraženou mezi ramena a&nbsp;se&nbsp;strachem pozvednout oči, abych na&nbsp;kůře buků nenašel další upomínky na&nbsp;Kateřinu a&nbsp;Jakuba. Nedošel jsem až&nbsp;nahoru. Dostal jsem se&nbsp;jen k&nbsp;podivnému dolíku, který se&nbsp;přede mnou otevřel kousek pod vrcholem. Byl tu&nbsp;stín, buky se&nbsp;tu&nbsp;choulily k&nbsp;sobě a&nbsp;jejich větve, přestože holé, bránily světlu, proto jsem zprvu nezpozoroval, co&nbsp;se&nbsp;skrývá za&nbsp;silnými kmeny uprostřed prolákliny, a&nbsp;o&nbsp;to&nbsp;větší mě&nbsp;pak čekalo překvapení: seděl tam veliký balvan, nikoli v&nbsp;zemi, ale na&nbsp;ní, jako obrovité pštrosí vejce. O&nbsp;tomhle viklanu jsem přece četl v&nbsp;průvodci, málokdo o&nbsp;něm věděl a&nbsp;místními lidmi byl považován za&nbsp;kámen z&nbsp;Měsíce. Šel jsem blíž a&nbsp;nyní jsem viděl, že&nbsp;ten podivuhodný úkaz je&nbsp;v&nbsp;knize popsán přesně: opravdu v&nbsp;něm vězí větrem a&nbsp;deštěm chlazený křížek, docela malý a&nbsp;nenápadný uprostřed čtveřice borovic, které se&nbsp;tyčí nad koruny okolních buků a&nbsp;obepínají kámen svými chapadlovitými kořeny. Nemohl jsem uvěřit vlastním očím, vždyť balvan se&nbsp;s&nbsp;nimi musí převážit na&nbsp;jednu stranu. Ale nepřevážil se&nbsp;a&nbsp;já&nbsp;věděl, že&nbsp;to&nbsp;má&nbsp;takhle zůstat. V&nbsp;hloubi mysli jsem se&nbsp;rozpomněl na&nbsp;podobný vjem – ano, musel jsem tu&nbsp;už&nbsp;jednou být.</span></p>
          <p class="chunk" data-nb-ref-number="93" data-nb-words="180" data-nb-chars="1016"><span class="idea" data-nb-ref-number="98" id="idea98" data-nb-words="180" data-nb-chars="1016">Zvedl jsem ruku ke&nbsp;kameni a&nbsp;na&nbsp;užším konci jsem se&nbsp;chytil kořenů, našel výčnělek pro pravou nohu a&nbsp;už&nbsp;jsem byl nahoře. Opřel jsem se&nbsp;o&nbsp;jednu z&nbsp;borovic a&nbsp;natáhl ruku ke&nbsp;kříži. Byl z&nbsp;pískovce, stářím zbavený ostrých hran, s&nbsp;jedním ramenem kratším. Na&nbsp;přední straně byl ozdoben reliéfem, hlavou vypodobněnou z&nbsp;profilu, dívající se&nbsp;vlevo. Rysy v&nbsp;tváři, modelace nosu či&nbsp;brady se&nbsp;daly jen tušit, kolem lebky nebylo nic, krk končil rovnou čárou půl palce pod bradou a&nbsp;pod ní&nbsp;byl vyobrazen srp. Nahlédl jsem na&nbsp;odvrácenou stranu – nějaký letopočet, nečitelný očima ani hmatem. Přejel jsem prsty po&nbsp;ramenech a&nbsp;nahmatal několik důlků, na&nbsp;kratším rameni dva, na&nbsp;delším tři, jeden z&nbsp;těchto tří mělčí než ostatní, téměř neznatelný. Ve&nbsp;všech se&nbsp;držela noční rosa. Poodstoupil jsem a&nbsp;spojil si&nbsp;dojem z&nbsp;přední a&nbsp;zadní strany. Vyšlo mi&nbsp;z&nbsp;toho prastaré oznámení zločinu: roku toho a&nbsp;toho se&nbsp;zde stala vražda, někomu tu&nbsp;uťali hlavu a&nbsp;smrtícím nástrojem byl srp. Kříž je&nbsp;zde umístěn, aby duch zabitého došel smíru s&nbsp;tím, kdo vedl ránu.</span></p>
          <p class="chunk" data-nb-ref-number="94" data-nb-words="86" data-nb-chars="536"><span class="idea" data-nb-ref-number="99" id="idea99" data-nb-words="86" data-nb-chars="536">Rozhlédl jsem se. Z&nbsp;vrcholu viklanu vypadala úžlabina jinak, jako místo, které do&nbsp;vypouklé hory před dávnými časy mohla vyhloubit lidská ruka. Zarážela mě&nbsp;pravidelnost té&nbsp;prolákliny, kámen dřepící v&nbsp;samém středu, čtyři téměř stejné borovice rostoucí z&nbsp;kamene a&nbsp;způsob, jakým v&nbsp;tom stinném, zřídka navštěvovaném koutě rostou stromy. Mohl to&nbsp;být jen dojem vyvolaný podivuhodností toho místa, ale v&nbsp;tu&nbsp;chvíli jsem si&nbsp;byl skoro jistý, že&nbsp;staré buky – pro ty&nbsp;mladší to&nbsp;očividně neplatilo – jsou vysázeny v&nbsp;kruzích soustředěných kolem kamene.</span></p>
          <p class="chunk" data-nb-ref-number="95" data-nb-words="96" data-nb-chars="564"><span class="idea" data-nb-ref-number="100" id="idea100" data-nb-words="96" data-nb-chars="564">Zčistajasna se&nbsp;spustil déšť a&nbsp;kámen se&nbsp;se&nbsp;mnou zváhl. Nejdřív na&nbsp;jednu, potom na&nbsp;druhou stranu, tentokrát víc. V&nbsp;mžiku jsem pochopil, že&nbsp;narušuji jeho rovnováhu; jedním skokem jsem byl dole. Pršelo prudce, a&nbsp;než jsem stačil vstát, chrstl mi&nbsp;viklan na&nbsp;hlavu spršku studené vody. Sebral jsem se&nbsp;a&nbsp;vzal nohy na&nbsp;ramena, ale než jsem to&nbsp;udělal, zavadil jsem koutkem oka o&nbsp;spodní stranu vejce, téměř skrytou dennímu světlu. Někdo se&nbsp;na&nbsp;mě&nbsp;odtamtud smál, viděl jsem mezi kořeny pár šílených, doširoka rozevřených kamenných očí a&nbsp;rozšklebenou hubu. Zahrál si&nbsp;se&nbsp;mnou klam.</span></p>
          <p class="chunk" data-nb-ref-number="96" data-nb-words="55" data-nb-chars="326"><span class="idea" data-nb-ref-number="101" id="idea101" data-nb-words="55" data-nb-chars="326">Dole na&nbsp;konci lesa jsem počkal, až&nbsp;přestane pršet. Nešel jsem potom k&nbsp;Věži, ale do&nbsp;Vsi, zvolil jsem suchou okliku po&nbsp;mezích namísto přímky záplavovou loukou, abych před lidmi nevypadal, jako bych vylezl z&nbsp;rybníka. V&nbsp;polích bylo překvapivě rušno, lidé sem přišli už&nbsp;ráno, neutekli před deštěm a&nbsp;teď si&nbsp;počínali nezvykle hlučně.</span></p>
          <p class="chunk" data-nb-ref-number="97" data-nb-words="254" data-nb-chars="1458"><span class="idea" data-nb-ref-number="102" id="idea102" data-nb-words="254" data-nb-chars="1458">Na&nbsp;některých rolích teprve orali, jinde seli a&nbsp;ti&nbsp;nejmazanější už&nbsp;měli zaseto od&nbsp;předchozího týdne. O&nbsp;to&nbsp;kurióznější bylo jejich počínání v&nbsp;brázdách, viděl jsem tři mladé páry, jak se&nbsp;válejí v&nbsp;hlíně a&nbsp;líbají se&nbsp;jako v&nbsp;pominutí smyslů a&nbsp;nikomu to&nbsp;nepřišlo divné, jen mně. Protože jsem v&nbsp;polích slyšel toho dopoledne jen češtinu, usoudil jsem, že&nbsp;zatímco Němci mají hotovo a&nbsp;šli si&nbsp;po&nbsp;jiné práci, staroveští Češi jako by&nbsp;s&nbsp;pracemi čekali právě na&nbsp;tento den, pondělí po&nbsp;Smrtné neděli. A&nbsp;udivilo mne, jak nevybíravými výrazy se&nbsp;sedláci a&nbsp;pacholci častují, nešetříce hrubostmi. Čtvrt míle před Vsí jsem se&nbsp;stal svědkem hádky: na&nbsp;mizerném dílci proti sobě orali dva muži, postupovali od&nbsp;krajních brázd doprostředka, kde se&nbsp;nakonec měli setkat. Už&nbsp;z&nbsp;dálky jsem slyšel, jak na&nbsp;sebe pokřikují. Přiblížil jsem se&nbsp;k&nbsp;nim, když se&nbsp;zastavili proti sobě, mezi sebou pár posledních nezoraných řádků. Odložili biče, kterými popoháněli jeden volka, druhý valacha, a&nbsp;začali si&nbsp;spílat. „Kachna ti&nbsp;může z&nbsp;prdele pít, tak dělej aspoň delší kroky, ať&nbsp;mi&nbsp;stačíš,“ chrlil ze&nbsp;sebe ten starší a&nbsp;vyhrnoval si&nbsp;rukávy, zatímco o&nbsp;půl hlavy menší mladík zvedl odložený bič, švihl se&nbsp;s&nbsp;ním do&nbsp;dlaně a&nbsp;opáčil: „Řečí máš jak mlynář vody, ale z&nbsp;huby ti&nbsp;jde prach.“ Pak se&nbsp;zasmáli, trochu chtěně, jak se&nbsp;mi&nbsp;zdálo, načež popohnali zvířata, aby doorala brázdu. Pak se&nbsp;s&nbsp;nimi otočili, a&nbsp;když znova došli doprostřed, vyměnili novou nadávku. Ti&nbsp;dva si&nbsp;byli tak podobní, že&nbsp;to&nbsp;musel být otec se&nbsp;synem.</span></p>
          <p class="chunk" data-nb-ref-number="98" data-nb-words="98" data-nb-chars="587"><span class="idea" data-nb-ref-number="103" id="idea103" data-nb-words="98" data-nb-chars="587">Na&nbsp;jejich počínání jsem se&nbsp;neměl koho zeptat a&nbsp;je&nbsp;samotné jsem nemínil rušit, vždyť vypadali, jako by&nbsp;promeškali jaro. Šel jsem dál, s&nbsp;úmyslem najmout si&nbsp;ve&nbsp;Vsi dělníky na&nbsp;stavební práce, Věž nutně potřebovala opravit a&nbsp;chtěl jsem nechat přistavět patro. Teď jsem viděl, že&nbsp;buď budu muset počkat, anebo požádat Němce, kteří jsou na&nbsp;polích hotovi. Nařizovat robotu z&nbsp;vrchnostenského práva jsem odmítal, už&nbsp;by&nbsp;mi&nbsp;to&nbsp;neprošlo snadno jako dřív a&nbsp;musel bych nabídnout protislužbu. K&nbsp;ideálům Francouzské revoluce jsem měl své výhrady, ale dobře jsem si&nbsp;pamatoval dobu, kdy jsem na&nbsp;ně&nbsp;přísahal.</span></p>
          <p class="chunk" data-nb-ref-number="99" data-nb-words="76" data-nb-chars="449"><span class="idea" data-nb-ref-number="104" id="idea104" data-nb-words="76" data-nb-chars="449">Bylo krátce po&nbsp;poledni, vesnice jako po&nbsp;vymření, i&nbsp;kostelní zvon o&nbsp;polednách zněl jako umíráček. Slunce mě&nbsp;pálilo v&nbsp;zátylku, ale do&nbsp;vlasů a&nbsp;za&nbsp;límec foukal studený vítr. Ten mrtvolný klid na&nbsp;návsi bylo třeba přičíst nikoli včerejší události na&nbsp;Koňském rybníce, ale dnešní polní lopotě. Z&nbsp;komínů se&nbsp;kouřilo, hospodyně byly doma a&nbsp;zatápěly v&nbsp;kamnech. Potkal jsem několik dětí, nesly na&nbsp;pole uzlíky se&nbsp;studeným obědem. Teplá kaše čeká rolníky až&nbsp;večer.</span></p>
          <p class="chunk" data-nb-ref-number="100" data-nb-words="70" data-nb-chars="422"><span class="idea" data-nb-ref-number="105" id="idea105" data-nb-words="70" data-nb-chars="422">Napadlo mě&nbsp;využít příležitosti k&nbsp;seznámení s&nbsp;farářem a&nbsp;poptat se&nbsp;po&nbsp;zdatných farnících, kteří se&nbsp;nebojí namáhavé práce. Došel jsem ke&nbsp;kostelu na&nbsp;horním konci návsi, obešel ho&nbsp;a&nbsp;zabouchal na&nbsp;dveře fary. Bylo to&nbsp;pěkné patrové stavení se&nbsp;žlutou omítkou a&nbsp;mansardovou střechou pokrytou solidními, jako v&nbsp;šicích seřazenými šindeli. Dveře se&nbsp;otevřely a&nbsp;cestu mi&nbsp;zastoupil shrbený dlouhán v&nbsp;brýlích. Znal jsem ho&nbsp;– byl to&nbsp;učitel.</span></p>
          <p class="chunk" data-nb-ref-number="101" data-nb-words="86" data-nb-chars="501"><span class="idea" data-nb-ref-number="106" id="idea106" data-nb-words="86" data-nb-chars="501">Vypadal překvapeně, ani já&nbsp;se&nbsp;nemohl tvářit jinak. Omluvil se, že&nbsp;měl v&nbsp;úmyslu jít právě na&nbsp;faru, je&nbsp;po&nbsp;vyučování a&nbsp;on&nbsp;tam ob&nbsp;den dostává oběd. Podivil jsem se&nbsp;hned dvakrát: jak to, že&nbsp;feuerbachovec obědvá na&nbsp;faře, a&nbsp;jak tam může jít, když stojí v&nbsp;jejích dveřích. Ukázal jsem nad jeho hlavu, na&nbsp;vyštukovaný erb litoměřického biskupství. Podíval se&nbsp;tam a&nbsp;s&nbsp;plachým úsměvem vysvětlil, že&nbsp;pater Fidelius už&nbsp;rok poskytuje tyto prostory škole, zatímco sám se&nbsp;odstěhoval do&nbsp;mnohem skromnější školní chalupy.</span></p>
          <p class="chunk" data-nb-ref-number="102" data-nb-words="80" data-nb-chars="465"><span class="idea" data-nb-ref-number="107" id="idea107" data-nb-words="80" data-nb-chars="465">„A pokud se&nbsp;týče mé&nbsp;záliby ve&nbsp;Feuerbachových Myšlenkách o&nbsp;smrti a&nbsp;nesmrtelnosti, nikdo tu&nbsp;o&nbsp;ní&nbsp;neví kromě vás, milosti, a&nbsp;vy&nbsp;mě&nbsp;neprozradíte, sám jste přece zažil Francouzskou revoluci – aspoň se&nbsp;to&nbsp;o&nbsp;vás říká.“ A&nbsp;pak dodal: „Ve vší úctě, pane barone, ale to&nbsp;jste ještě musel být nemluvně, ne?“ Tomu jsem se&nbsp;zasmál. Usilovně si&nbsp;mne prohlížel krátkozrakýma očima, hledaje známky staroby. A&nbsp;ať&nbsp;si&nbsp;namáhal zrak sebevíc, pořád viděl jen jako proutek rovného třicátníka.</span></p>
          <p class="chunk" data-nb-ref-number="103" data-nb-words="58" data-nb-chars="302"><span class="idea" data-nb-ref-number="108" id="idea108" data-nb-words="58" data-nb-chars="302">Mávl jsem rukou. „Vypadám mladší, než ve&nbsp;skutečnosti jsem. Všemu, co&nbsp;se&nbsp;o&nbsp;mně povídá, nesmíte hned věřit. Byl jsem dlouho pryč; teď jsem zde, už&nbsp;tu&nbsp;zůstanu a&nbsp;předpokládám, že&nbsp;tím to&nbsp;klepaření skončí.“ Dychtivě mi&nbsp;dal za&nbsp;pravdu a&nbsp;vyzval mne, abych šel s&nbsp;ním – najíme se&nbsp;oba a&nbsp;on&nbsp;mě&nbsp;s&nbsp;knězem rád seznámí.</span></p>
          <p class="chunk" data-nb-ref-number="104" data-nb-words="154" data-nb-chars="933"><span class="idea" data-nb-ref-number="109" id="idea109" data-nb-words="154" data-nb-chars="933">Zašli jsme do&nbsp;úzkých uliček v&nbsp;srdci Staré Vsi, její nejstarší, středověké části, o&nbsp;padesát let dřív ještě obehnané kamennou hradbou. Po&nbsp;té&nbsp;tu&nbsp;zbyla ulice obíhající střed vesnice, příznačně zvaná Kulatá. Vně tohoto kruhu měla obec už&nbsp;jen venkovský ráz, nepravidelně zastavěná nízkými chalupami s&nbsp;doškovými, šindelovými nebo břidlicovými střechami a&nbsp;bílými komíny. Za&nbsp;humny byla pole, rumiště a&nbsp;lada a&nbsp;v&nbsp;severozápadní části bohatší Nová čtvrť, kde se&nbsp;usazovali Němci, kteří někdejší opevněnou vesnici začali měnit v&nbsp;otevřené městečko. Učitel mi&nbsp;své působiště ukazoval s&nbsp;nadšením, jako by&nbsp;byl zdejší rodák. Dověděl jsem se&nbsp;ale, že&nbsp;sem přišel před půldruhým rokem krátce po&nbsp;novém faráři. Pak mi&nbsp;se&nbsp;smutným úsměvem poděkoval, že&nbsp;jsem ho&nbsp;svým příchodem zprostil úlohy nováčka. Chtěl jsem vědět, v&nbsp;čem ta&nbsp;úloha spočívá, a&nbsp;on&nbsp;odvětil, že&nbsp;to&nbsp;poznám v&nbsp;hospodě, až&nbsp;si&nbsp;mě&nbsp;skopové hlavy vezmou do&nbsp;parády. I&nbsp;když na&nbsp;mě, jak dodal, si&nbsp;sotva dovolí.</span></p>
          <p class="chunk" data-nb-ref-number="105" data-nb-words="88" data-nb-chars="511"><span class="idea" data-nb-ref-number="110" id="idea110" data-nb-words="88" data-nb-chars="511">Nemohl jsem si&nbsp;nevšimnout, s&nbsp;jakým zaujetím si&nbsp;Voves prohlíží můj dvoubarevný kabát, na&nbsp;vrchu modrý, uvnitř žlutý. Styděl se&nbsp;o&nbsp;tom promluvit a&nbsp;já&nbsp;ho&nbsp;pobídl otázkou, jestli se&nbsp;také zajímá o&nbsp;věci módy a&nbsp;zda mu&nbsp;něco říká jméno George Brummell. Se&nbsp;stejným melancholickým úsměvem jako prve odpověděl, že&nbsp;se&nbsp;o&nbsp;tyto otázky nezajímá, protože je&nbsp;chudý jak kostelní myš, ale o&nbsp;takovémhle kabátě četl ve&nbsp;Wertherovi – jestli prý to&nbsp;dílko znám. Řekl jsem, že&nbsp;osobně znám autora. Pak jsem se&nbsp;proklínal za&nbsp;svou vychloubačnost.</span></p>
          <p class="chunk" data-nb-ref-number="106" data-nb-words="131" data-nb-chars="715"><span class="idea" data-nb-ref-number="111" id="idea111" data-nb-words="131" data-nb-chars="715">Došli jsme k&nbsp;pazderně s&nbsp;opadanou omítkou a&nbsp;prověšenou střechou. Dveře byly otevřené. Než stačil Voves vstoupit, vzal jsem ho&nbsp;za&nbsp;loket a&nbsp;nabídl mu&nbsp;svůj kabát. Bude mu, pravda, krátký, ale hubení jsme oba stejně, v&nbsp;ramenou a&nbsp;kolem hrudi jistě padne. Hbitě jsem vyklouzl z&nbsp;kabátu a&nbsp;podal mu&nbsp;ho. Nebránil se, ale měl starost, co&nbsp;budu nosit. Řekl jsem, že&nbsp;si&nbsp;dám ušít nový – wertherovské barvy beztak už&nbsp;nejsou v&nbsp;módě. Nedal jinak, než že&nbsp;si&nbsp;na&nbsp;oplátku musím vzít kabát po&nbsp;jeho otci, zelený livrejový frak, v&nbsp;němž Voves starší sloužil u&nbsp;Kouniců na&nbsp;Novém zámku. Viděl jsem na&nbsp;něm, jak si&nbsp;přeje, abych to&nbsp;pojal jako vzájemnou výměnu, ne&nbsp;jako almužnu ode mě&nbsp;jemu. Proč ne, řekl jsem suše a&nbsp;zeptal se&nbsp;na&nbsp;rychtářovu Kateřinu.</span></p>
          <p class="chunk" data-nb-ref-number="107" data-nb-words="4" data-nb-chars="21"><span class="idea" data-nb-ref-number="112" id="idea112" data-nb-words="4" data-nb-chars="21">„Tu jste asi neučil?“</span></p>
          <p class="chunk" data-nb-ref-number="108" data-nb-words="38" data-nb-chars="202"><span class="idea" data-nb-ref-number="113" id="idea113" data-nb-words="38" data-nb-chars="202">„Kdepak. Nejsem tu&nbsp;dlouho a&nbsp;ona je&nbsp;dávno ze&nbsp;školy venku, ale říká se, že&nbsp;zatímco ostatní děvčata o&nbsp;školu nestála, ona se&nbsp;o&nbsp;všechno zajímala a&nbsp;byla nejlepší. Bývalý učitel je&nbsp;na&nbsp;pravdě Boží, ten vám už…“</span></p>
          <p class="chunk" data-nb-ref-number="109" data-nb-words="12" data-nb-chars="60"><span class="idea" data-nb-ref-number="114" id="idea114" data-nb-words="12" data-nb-chars="60">Zarazil se&nbsp;v&nbsp;půli věty a&nbsp;se&nbsp;zrakem utkvělým za&nbsp;mě&nbsp;pozdravil.</span></p>
          <p class="chunk" data-nb-ref-number="110" data-nb-words="78" data-nb-chars="452"><span class="idea" data-nb-ref-number="115" id="idea115" data-nb-words="78" data-nb-chars="452">Otočil jsem se&nbsp;a&nbsp;poprvé pohlédl do&nbsp;tváře staroveského faráře. Stále ještě mladý člověk, někde mezi třiceti a&nbsp;čtyřiceti, s&nbsp;vážným, snad až&nbsp;zarputilým výrazem o&nbsp;dvacet let staršího muže. Krátce přistřižené černé vlasy, silné čelo a&nbsp;krk, malý nos a&nbsp;ústa, pevná brada. A&nbsp;neochvějný pohled tmavých očí. Měl jsem dojem, že&nbsp;ho&nbsp;můj zjev zklamal. On&nbsp;sám na&nbsp;mě&nbsp;velmi zapůsobil, hlavně tím, jak se&nbsp;nepodobal žádnému z&nbsp;duchovních, s&nbsp;nimiž jsem kdy přišel do&nbsp;styku.</span></p>
          <p class="chunk" data-nb-ref-number="111" data-nb-words="27" data-nb-chars="172"><span class="idea" data-nb-ref-number="116" id="idea116" data-nb-words="27" data-nb-chars="172">„Vítejte doma, pane barone.“ Mírně se&nbsp;uklonil a&nbsp;podal mi&nbsp;ruku. Stisk železný, dlaň nečekaně hrubá. „Budu k&nbsp;vám upřímný,“ pokračoval, „představoval jsem si&nbsp;někoho v&nbsp;letech.“</span></p>
          <p class="chunk" data-nb-ref-number="112" data-nb-words="18" data-nb-chars="89"><span class="idea" data-nb-ref-number="117" id="idea117" data-nb-words="18" data-nb-chars="89">„Totéž jsem si&nbsp;myslel já&nbsp;o&nbsp;vás,“ zasmál jsem se. Ale on&nbsp;mluvil dál, jako bych nic neřekl.</span></p>
          <p class="chunk" data-nb-ref-number="113" data-nb-words="59" data-nb-chars="322"><span class="idea" data-nb-ref-number="118" id="idea118" data-nb-words="59" data-nb-chars="322">„Omlouvám se, že&nbsp;jsem vás nepřivítal už&nbsp;v&nbsp;sobotu, měl jsem neodkladnou záležitost tady v&nbsp;kopcích.“ Mávl rukou za&nbsp;sebe. Zavrtěl jsem hlavou na&nbsp;znamení, že&nbsp;si&nbsp;z&nbsp;toho nic nedělám, ale on&nbsp;to&nbsp;ani teď nebral na&nbsp;vědomí a&nbsp;pokračoval: „Zašel jsem za&nbsp;vámi včera do&nbsp;té&nbsp;vaší hlásky a&nbsp;nezastihl vás doma. Byl jste na&nbsp;obchůzce panství?“</span></p>
          <p class="chunk" data-nb-ref-number="114" data-nb-words="14" data-nb-chars="68"><span class="idea" data-nb-ref-number="119" id="idea119" data-nb-words="14" data-nb-chars="68">„Ano, dalo by&nbsp;se&nbsp;to&nbsp;tak říci, myslel jsem, že&nbsp;si&nbsp;vyjedu k&nbsp;rybníkům.“</span></p>
          <p class="chunk" data-nb-ref-number="115" data-nb-words="37" data-nb-chars="194"><span class="idea" data-nb-ref-number="120" id="idea120" data-nb-words="37" data-nb-chars="194">„Ale nevyjel, mluvil jsem s&nbsp;vaším vozkou. Je&nbsp;i&nbsp;vaším lokajem, že? Zvláštní – tak málo služebnictva. A&nbsp;to&nbsp;vaše sídlo. V&nbsp;čem je&nbsp;vlastně lepší než zámeček ve&nbsp;Lhotě? Vždyť v&nbsp;té&nbsp;Věži musí být vlhko.“</span></p>
          <p class="chunk" data-nb-ref-number="116" data-nb-words="99" data-nb-chars="582"><span class="idea" data-nb-ref-number="121" id="idea121" data-nb-words="99" data-nb-chars="582">Přeběhl mi&nbsp;po&nbsp;zádech mráz. Rychle jsem přemýšlel, jak z&nbsp;toho ven. Ale farář rád mluvil a&nbsp;neměl trpělivost s&nbsp;řečmi ostatních. Pozval nás dál a&nbsp;vyslovil přání, abych s&nbsp;ním poobědval. Vovse poslal do&nbsp;kuchyně, odkud jsem ucítil pach škvířícího se&nbsp;sádla, a&nbsp;učitel šel, mírný jako beránek. Já&nbsp;sám jsem kněze následoval do&nbsp;prostorné jizby, kde byl mezi okny přenosný oltář z&nbsp;černého dřeva, v&nbsp;koutě stála postel a&nbsp;vedle ní&nbsp;sekretář, v&nbsp;rohu kachlová kamna, v&nbsp;nichž praskalo dřevo. Střed místnosti zabíral velký prostřený stůl s&nbsp;lampou a&nbsp;větévkami ve&nbsp;váze, kolem stály čtyři vyřezávané židle.</span></p>
          <p class="chunk" data-nb-ref-number="117" data-nb-words="87" data-nb-chars="493"><span class="idea" data-nb-ref-number="122" id="idea122" data-nb-words="87" data-nb-chars="493">Jen jsme si&nbsp;sedli, posluhovačka přinesla pekáč zadělávaných krup a&nbsp;džbán vody, ukláněla se&nbsp;přede mnou až&nbsp;k&nbsp;zemi a&nbsp;omlouvala se, že&nbsp;pan farář všechno rozdá. Kdyby věděla, že&nbsp;je&nbsp;poctím návštěvou, byla by&nbsp;zabila husu. Farář se&nbsp;zamračil. Pomyslel na&nbsp;půst? Ujistil jsem ji, že&nbsp;kroupy bohatě stačí a&nbsp;jsou dobré. I&nbsp;Fidelius jedl s&nbsp;chutí, dokonce hltal, jak jsem si&nbsp;všiml, byl s&nbsp;jídlem hotov mnohem dřív než já. V&nbsp;nestřeženém okamžiku si&nbsp;olízl prsty a&nbsp;já&nbsp;si&nbsp;dovolil úsměv ukrytý za&nbsp;plátěným ubrouskem.</span></p>
          <p class="chunk" data-nb-ref-number="118" data-nb-words="112" data-nb-chars="662"><span class="idea" data-nb-ref-number="123" id="idea123" data-nb-words="112" data-nb-chars="662">Po&nbsp;obědě mi&nbsp;nabídl praženou kávu a&nbsp;já&nbsp;s&nbsp;radostí přijal, tak daleko od&nbsp;vídeňských a&nbsp;pražských měšťanských salonů jsem tohle výtečné zboží nečekal. Prodává ji&nbsp;prý jeden lepší kupec v&nbsp;Lipé, ví&nbsp;o&nbsp;mém příjezdu a&nbsp;má&nbsp;pro mě&nbsp;přichystán sortiment pochutin. Učitel dostane za&nbsp;úkol mi&nbsp;je&nbsp;přivézt, hotoví se&nbsp;do&nbsp;města, co&nbsp;roztál sníh, má&nbsp;tam prý objednané a&nbsp;Fideliem zaplacené knihy. Významně se&nbsp;pro školu angažujete, pochválil jsem ho. Omluvil se&nbsp;– možná svým mecenášstvím leze panstvu do&nbsp;zelí. Vysvětlil jsem mu, že&nbsp;ač&nbsp;šlechtic, jsou mi&nbsp;blízké myšlenky Francouzské revoluce. Na&nbsp;to&nbsp;zareagoval ostře. „Cesty člověka, který se&nbsp;staví na&nbsp;roveň Bohu, nevedou jinam než do&nbsp;pekel.“</span></p>
          <p class="chunk" data-nb-ref-number="119" data-nb-words="138" data-nb-chars="784"><span class="idea" data-nb-ref-number="124" id="idea124" data-nb-words="138" data-nb-chars="784">Tváře a&nbsp;čelo mu&nbsp;pojednou žhnuly, byl připraven odrazit každou mou námitku. Nechtěl jsem se&nbsp;s&nbsp;ním přít. Vstal jsem od&nbsp;stolu, v&nbsp;jedné ruce křížalu, v&nbsp;druhé broušenou sklenici s&nbsp;kávou, a&nbsp;přistoupil k&nbsp;oknu. Spatřil jsem v&nbsp;zahradě učitele, i&nbsp;on&nbsp;už&nbsp;byl po&nbsp;obědě. Stál nehybně v&nbsp;jarní trávě a&nbsp;čistil si&nbsp;zuby párátkem. Fidelius si&nbsp;stoupl za&nbsp;mě&nbsp;a&nbsp;já&nbsp;vycítil, že&nbsp;kantora nevnímá a&nbsp;dívá se&nbsp;někam dál. Nenápadně jsem se&nbsp;pootočil. Kněz držel v&nbsp;prstech třešňovou haluz, kterou právě vytáhl z&nbsp;vázy: skrz bílé, růžově nadechnuté kvítky a&nbsp;drobné světlezelené lístky pozoroval obzor a&nbsp;horu, co&nbsp;se&nbsp;z&nbsp;něj vypínala, dělil ji&nbsp;proutkem vedví, na&nbsp;tlustou spodní část s&nbsp;trojitou kolonádou bílých skal a&nbsp;na&nbsp;tmavý vrcholek s&nbsp;bukovými háji. Ten pohled ho&nbsp;dočista uhranul. Vida, pomyslel jsem si&nbsp;– spřízněná duše.</span></p>
        </section>
        <section>
          <p class="chunk" data-nb-ref-number="120" data-nb-words="110" data-nb-chars="670"><span class="idea" data-nb-ref-number="125" id="idea125" data-nb-words="110" data-nb-chars="670">Dostal jsem od&nbsp;Fidelia seznam farníků, kteří mi&nbsp;pomohou opravit obydlí a&nbsp;rádi si&nbsp;přilepší v&nbsp;nuzných poměrech. Z&nbsp;těch nejšikovnějších jsem byl odhodlán vybrat dělníky pro práce na&nbsp;obnově zanedbané stoky mezi Holanskými rybníky. Předal mi&nbsp;ten soupis před tím, než začal pohřeb mladého Jakuba. Ve&nbsp;smutečním průvodě byl pouze chlapcův otec a&nbsp;pozůstalí kamarádi, za&nbsp;nimi šla ta&nbsp;děvčata, která si&nbsp;to&nbsp;vyvzdorovala na&nbsp;rodičích. Moc jich nebylo. Očekával jsem, že&nbsp;se&nbsp;tu&nbsp;setkám s&nbsp;Kateřinou, ale nepřišla. Když jsem se&nbsp;na&nbsp;ni&nbsp;zeptal, jedna dívka řekla, že&nbsp;Katynku brzo uslyším. Vzápětí se&nbsp;ozvalo zvonění, divoké a&nbsp;hlučné, až&nbsp;uši zaléhaly, a&nbsp;po&nbsp;úmorně dlouhé minuty odmítalo přestat.</span></p>
          <p class="chunk" data-nb-ref-number="121" data-nb-words="51" data-nb-chars="287"><span class="idea" data-nb-ref-number="126" id="idea126" data-nb-words="51" data-nb-chars="287">Ve&nbsp;čtvrtek mi&nbsp;Voves přinesl zelený kabát, který schovával na&nbsp;památku svého otce. Měl mosazné knoflíky a&nbsp;vypadal jsem v&nbsp;něm směšně, ale padl mi&nbsp;dobře. Při dohlížení na&nbsp;stavební práce jsem si&nbsp;nemohl přát lepší odění; co&nbsp;jsem si&nbsp;dovezl sám, se&nbsp;do&nbsp;tak drsného sídla jako Černý mlýn nehodilo.</span></p>
          <p class="chunk" data-nb-ref-number="122" data-nb-words="128" data-nb-chars="737"><span class="idea" data-nb-ref-number="127" id="idea127" data-nb-words="128" data-nb-chars="737">Vyslovil jsem učiteli svůj dík a&nbsp;samotného mne překvapilo, že&nbsp;to&nbsp;myslím upřímně. On&nbsp;sám vypadal v&nbsp;modrožlutém kabátě mnohem hůř než já&nbsp;v&nbsp;zeleném, ale bylo vidět, že&nbsp;si&nbsp;ho&nbsp;zamiloval. Aby si&nbsp;ve&nbsp;škole neumazal manžety, natáhl si&nbsp;na&nbsp;předloktí černé ochranné rukávy z&nbsp;laciné látky. Voves mi&nbsp;oznámil, že&nbsp;co&nbsp;nevidět pojede do&nbsp;Lipé pro knihy, a&nbsp;protože ví, jak si&nbsp;potrpím na&nbsp;vybrané šatstvo, zapůjčí pro mě&nbsp;u&nbsp;modisty nevídaný klobouk dovezený z&nbsp;ciziny. Chodí se&nbsp;na&nbsp;něj dívat celé město, ale ani žádný z&nbsp;mohovitých Němců si&nbsp;ho&nbsp;netroufl koupit. Chtěl jsem se&nbsp;učitele už&nbsp;zbavit, tak jsem dal svolení, aby mi&nbsp;ten dernier cri přivezl ukázat. Musím přiznat, že&nbsp;klobouk jsem opravdu potřeboval, a&nbsp;ten Vovsův chvalozpěv ve&nbsp;mně vzbudil nemalou zvědavost.</span></p>
        </section>
        <section>
          <p class="chunk" data-nb-ref-number="123" data-nb-words="109" data-nb-chars="636"><span class="idea" data-nb-ref-number="128" id="idea128" data-nb-words="109" data-nb-chars="636">S&nbsp;Kateřinou Kolářovou, jíž se&nbsp;říkalo Katynka, jsem se&nbsp;setkal příští neděli. Když bylo po&nbsp;kostele a&nbsp;svěcení zlatého deště, mládež někam táhla v&nbsp;hlučném chumlu a&nbsp;já&nbsp;ji&nbsp;sledoval ze&nbsp;stínu stromů. Dívky dělaly na&nbsp;mládence dlouhý nos a&nbsp;hrozily, že&nbsp;nedostanou kytičku, nebudou-li hodní, Kateřina šla uprostřed a&nbsp;nesla zelený stvol – připomínal trochu palmovou ratolest – a&nbsp;co&nbsp;chvíli jím někoho švihla. Brzy jsem spatřil v&nbsp;lukách nad Vsí bílé košile a&nbsp;sukně, jaro začalo být nezvykle vlahé, a&nbsp;zatímco já&nbsp;se&nbsp;po&nbsp;většinu času držel ve&nbsp;Věži a&nbsp;v&nbsp;blízkosti močálišť, staroveští se&nbsp;na&nbsp;polích těšili na&nbsp;horké léto. Sucha se&nbsp;zatím báli jenom škarohlídi.</span></p>
          <p class="chunk" data-nb-ref-number="124" data-nb-words="32" data-nb-chars="193"><span class="idea" data-nb-ref-number="129" id="idea129" data-nb-words="32" data-nb-chars="193">Zatím bylo vláhy dost. Neviditelná voda stoupala v&nbsp;parách z&nbsp;pastvin a&nbsp;nesrážela se, teplý vítr ji&nbsp;odnášel k&nbsp;severozápadu, aby spadla někam za&nbsp;hřbety Harzu. Ke&nbsp;mně nesl útržky hlaholících hlasů:</span></p>
          <p class="chunk" data-nb-ref-number="125" data-nb-words="5" data-nb-chars="24"><span class="idea" data-nb-ref-number="130" id="idea130" data-nb-words="5" data-nb-chars="24"><em>Slepá bábo, kam tě&nbsp;vedu?</em></span></p>
          <p class="chunk" data-nb-ref-number="126" data-nb-words="5" data-nb-chars="33"><em><span class="idea" data-nb-ref-number="131" id="idea131" data-nb-words="3" data-nb-chars="18">Vij, matko, věnce,<br></span>
<span class="idea" data-nb-ref-number="132" id="idea132" data-nb-words="2" data-nb-chars="15">naší Kateřince.</span></em></p>
        </section>
        <section>
          <p class="chunk" data-nb-ref-number="127" data-nb-words="88" data-nb-chars="529"><span class="idea" data-nb-ref-number="133" id="idea133" data-nb-words="88" data-nb-chars="529">Starou Ves jsem měl za&nbsp;zády. Opřel jsem se&nbsp;o&nbsp;letitý dub, právě shazující loňské listí a&nbsp;vyhánějící nové. Hřbetem ruky jsem setřel z&nbsp;čela pot a&nbsp;pozvedl oči k&nbsp;palouku, jenž se&nbsp;zvedal od&nbsp;kraje doubravy do&nbsp;stráně oživlé zelenou trávou, žlutými pampeliškami a&nbsp;vířícími bílými sukněmi. Chvíli jsem hlouček pozoroval a&nbsp;zkoušel vyzkoumat, v&nbsp;čem spočívá hra. Kateřina byla podivně vážná, jako by&nbsp;počínáním, jemuž se&nbsp;podvolila, chtěla jen ostatním vyjít vstříc, sama z&nbsp;něj však radost nepociťovala. V&nbsp;její situaci byl vůbec div, že&nbsp;přišla.</span></p>
          <p class="chunk" data-nb-ref-number="128" data-nb-words="91" data-nb-chars="549"><span class="idea" data-nb-ref-number="134" id="idea134" data-nb-words="91" data-nb-chars="549">Oči měla převázané šátkem a&nbsp;šermovala dlouhou kopřivou. Dlaň si&nbsp;nijak nechránila. Koho švihla, ten musel z&nbsp;kola ven a&nbsp;přidal se&nbsp;k&nbsp;vyřazeným, aby spolu s&nbsp;nimi naháněl zbylé kamarády ve&nbsp;hře. Zvítězí ten, koho se&nbsp;kopřiva netkne. Pro mladé lidi měla ta&nbsp;hra své půvaby: chlapci chytali děvčata kolem pasu a&nbsp;pokoušeli se&nbsp;je&nbsp;dostat pod žahající proutek, vzájemné zápolení pak umožňovalo beztrestně si&nbsp;osahat to, co&nbsp;doposud smělo být ohmatáváno jen očima. Dívky nezůstávaly za&nbsp;mládenci pozadu, vždy se&nbsp;na&nbsp;některého smluvily a&nbsp;zelená rákoska ho&nbsp;pak neminula.</span></p>
          <p class="chunk" data-nb-ref-number="129" data-nb-words="135" data-nb-chars="743"><span class="idea" data-nb-ref-number="135" id="idea135" data-nb-words="135" data-nb-chars="743">Zpozorovali mě&nbsp;a&nbsp;zavolali, ať&nbsp;si&nbsp;to&nbsp;taky zkusím – jestli se&nbsp;nebojím, dodal někdo. Rozesmáli se, ale když jsem vykročil, zmlkli a&nbsp;uvolnili mi&nbsp;cestu. V&nbsp;tu&nbsp;chvíli zbývali v&nbsp;kole poslední dva soutěžící a&nbsp;Kateřina je&nbsp;přetáhla po&nbsp;zádech oba najednou. Bylo po&nbsp;hře, vylekalo ji&nbsp;nenadálé ticho a&nbsp;už&nbsp;sahala po&nbsp;šátku, aby se&nbsp;podívala, co&nbsp;se&nbsp;stalo. Zadrželi ji. Zastavil jsem se&nbsp;na&nbsp;dva kroky před ní. Najednou zvedla ruce před obličej a&nbsp;ucouvla o&nbsp;krok. Nikdo se&nbsp;ani nehnul, bylo na&nbsp;mně, abych ukročil, až&nbsp;proti mně vyrazí. Proč jsem to&nbsp;neudělal? Asi proto, že&nbsp;jsem to&nbsp;nestihl. Znenadání zaútočila a&nbsp;kopřiva mě&nbsp;zasáhla přes hrdlo a&nbsp;zlomila se, palčivá bolest se&nbsp;mi&nbsp;zakousla do&nbsp;kůže a&nbsp;zůstala v&nbsp;ní. Sáhl jsem tam, šrám rychle opuchl, ale ublíženo mi&nbsp;nebylo.</span></p>
          <p class="chunk" data-nb-ref-number="130" data-nb-words="54" data-nb-chars="310"><span class="idea" data-nb-ref-number="136" id="idea136" data-nb-words="54" data-nb-chars="310">Šok přišel poté, co&nbsp;si&nbsp;sundala z&nbsp;očí šátek. Proto ta&nbsp;zastřenost pohledu, která mě&nbsp;udivila při vynášení smrti do&nbsp;Koňského rybníka. Teď jsem to&nbsp;viděl zblízka – zatímco pravé oko bylo světle modré a&nbsp;na&nbsp;slunci jasnělo jako lesní bystřina, levé bylo zelené jako stojatá voda v&nbsp;tůni. Obě lemovaly dlouhé světlé řasy.</span></p>
          <p class="chunk" data-nb-ref-number="131" data-nb-words="7" data-nb-chars="36"><span class="idea" data-nb-ref-number="137" id="idea137" data-nb-words="7" data-nb-chars="36">Vzpamatoval jsem se&nbsp;a&nbsp;uklonil se&nbsp;jí.</span></p>
          <p class="chunk" data-nb-ref-number="132" data-nb-words="5" data-nb-chars="32"><span class="idea" data-nb-ref-number="138" id="idea138" data-nb-words="5" data-nb-chars="32">„Johanes Salmon, baron de&nbsp;Caus.“</span></p>
          <p class="chunk" data-nb-ref-number="133" data-nb-words="15" data-nb-chars="102"><span class="idea" data-nb-ref-number="139" id="idea139" data-nb-words="15" data-nb-chars="102">„Jsem Kateřina, bydlím dole ve&nbsp;vesnici. Prosím za&nbsp;odpuštění, milostpane, nevěděla jsem, že&nbsp;jste tady.“</span></p>
          <p class="chunk" data-nb-ref-number="134" data-nb-words="9" data-nb-chars="50"><span class="idea" data-nb-ref-number="140" id="idea140" data-nb-words="9" data-nb-chars="50">Myslela tím můj příjezd? Vpád do&nbsp;hry? Možná obojí.</span></p>
          <p class="chunk" data-nb-ref-number="135" data-nb-words="13" data-nb-chars="77"><span class="idea" data-nb-ref-number="141" id="idea141" data-nb-words="13" data-nb-chars="77">„Není co&nbsp;odpouštět, přišel jsem si&nbsp;pro výhru. Švihla jsi mě&nbsp;jako posledního.“</span></p>
          <p class="chunk" data-nb-ref-number="136" data-nb-words="22" data-nb-chars="125"><span class="idea" data-nb-ref-number="142" id="idea142" data-nb-words="22" data-nb-chars="125">Zaváhala. Z&nbsp;davu se&nbsp;opět ozval smích a&nbsp;nějaký mužský hlas zvolal: „To je&nbsp;pravda, Katynko, pan baron vyhrál, tak mu&nbsp;neupírej!“</span></p>
          <p class="chunk" data-nb-ref-number="137" data-nb-words="17" data-nb-chars="112"><span class="idea" data-nb-ref-number="143" id="idea143" data-nb-words="17" data-nb-chars="112">Dívky se&nbsp;zasmály, trochu stísněně to&nbsp;znělo. Kateřina se&nbsp;nejistě rozhlédla po&nbsp;přítelkyních, ale ty&nbsp;jí&nbsp;neporadily.</span></p>
          <p class="chunk" data-nb-ref-number="138" data-nb-words="10" data-nb-chars="63"><span class="idea" data-nb-ref-number="144" id="idea144" data-nb-words="10" data-nb-chars="63">Stejný hlas jako prve zahalekal: „Pusu! Pusu!“ Někdo ho&nbsp;okřikl.</span></p>
          <p class="chunk" data-nb-ref-number="139" data-nb-words="11" data-nb-chars="63"><span class="idea" data-nb-ref-number="145" id="idea145" data-nb-words="11" data-nb-chars="63">Pohlédla znovu na&nbsp;mě, nadechla se&nbsp;a&nbsp;řekla už&nbsp;odhodlaným hlasem:</span></p>
          <p class="chunk" data-nb-ref-number="140" data-nb-words="22" data-nb-chars="134"><span class="idea" data-nb-ref-number="146" id="idea146" data-nb-words="22" data-nb-chars="134">„Polibek se&nbsp;nehodí. Nejsem tak troufalá, jak vám o&nbsp;mně řekli. Kdyby vyhrálo děvče, dostalo by&nbsp;ten šátek. Přijměte ho&nbsp;namísto polibku.“</span></p>
          <p class="chunk" data-nb-ref-number="141" data-nb-words="18" data-nb-chars="111"><span class="idea" data-nb-ref-number="147" id="idea147" data-nb-words="18" data-nb-chars="111">A&nbsp;než jsem stačil něco namítnout, zavázala mi&nbsp;ho&nbsp;kolem krku. Na&nbsp;kůži popálené kopřivou látka příjemně chladila.</span></p>
          <p class="chunk" data-nb-ref-number="142" data-nb-words="18" data-nb-chars="105"><span class="idea" data-nb-ref-number="148" id="idea148" data-nb-words="18" data-nb-chars="105">Jak mi&nbsp;objala krk a&nbsp;ovazovala ho, zahlédla něco v&nbsp;kapse mého nového zeleného kabátu. Okamžitě to&nbsp;poznala.</span></p>
          <p class="chunk" data-nb-ref-number="143" data-nb-words="4" data-nb-chars="20"><span class="idea" data-nb-ref-number="149" id="idea149" data-nb-words="4" data-nb-chars="20">„Kde jste ji&nbsp;našel?“</span></p>
          <p class="chunk" data-nb-ref-number="144" data-nb-words="9" data-nb-chars="49"><span class="idea" data-nb-ref-number="150" id="idea150" data-nb-words="9" data-nb-chars="49">Z&nbsp;mírnosti a&nbsp;uctivosti nezbylo v&nbsp;jejím hlase nic.</span></p>
          <p class="chunk" data-nb-ref-number="145" data-nb-words="12" data-nb-chars="66"><span class="idea" data-nb-ref-number="151" id="idea151" data-nb-words="12" data-nb-chars="66">Vytáhl jsem růžovou pentli z&nbsp;kapsy a&nbsp;zvedl ruku, aby se&nbsp;rozvinula.</span></p>
          <p class="chunk" data-nb-ref-number="146" data-nb-words="3" data-nb-chars="21"><span class="idea" data-nb-ref-number="152" id="idea152" data-nb-words="3" data-nb-chars="21">„Připlavala po&nbsp;vodě.“</span></p>
          <p class="chunk" data-nb-ref-number="147" data-nb-words="11" data-nb-chars="61"><span class="idea" data-nb-ref-number="153" id="idea153" data-nb-words="11" data-nb-chars="61">„Ano, u&nbsp;vody jsem ji&nbsp;taky ztratila. Patří mně.“ Natáhla ruku.</span></p>
          <p class="chunk" data-nb-ref-number="148" data-nb-words="7" data-nb-chars="38"><span class="idea" data-nb-ref-number="154" id="idea154" data-nb-words="7" data-nb-chars="38">„Možná tě&nbsp;přestala těšit. Nech mi&nbsp;ji.“</span></p>
          <p class="chunk" data-nb-ref-number="149" data-nb-words="19" data-nb-chars="104"><span class="idea" data-nb-ref-number="155" id="idea155" data-nb-words="19" data-nb-chars="104">„To nemůžu. Prosím vás, vraťte ji. Od&nbsp;někoho jsem ji&nbsp;dostala, měla bych ji&nbsp;vrátit. Ta&nbsp;pentle musí zpět.“</span></p>
          <p class="chunk" data-nb-ref-number="150" data-nb-words="12" data-nb-chars="69"><span class="idea" data-nb-ref-number="156" id="idea156" data-nb-words="12" data-nb-chars="69">Pochopil jsem, že&nbsp;je&nbsp;to&nbsp;dárek od&nbsp;Jakuba. Najednou jsem ztratil zájem.</span></p>
          <p class="chunk" data-nb-ref-number="151" data-nb-words="11" data-nb-chars="54"><span class="idea" data-nb-ref-number="157" id="idea157" data-nb-words="11" data-nb-chars="54">„Tu máš, když mi&nbsp;necháš ten šátek, spokojím se&nbsp;s&nbsp;ním.“</span></p>
          <p class="chunk" data-nb-ref-number="152" data-nb-words="33" data-nb-chars="202"><span class="idea" data-nb-ref-number="158" id="idea158" data-nb-words="33" data-nb-chars="202">Odporoučel jsem se&nbsp;nepříliš důstojným krokem. Slyšel jsem, jak se&nbsp;kolem ní&nbsp;shlukli a&nbsp;zahrnuli ji&nbsp;zvědavými dotazy, ozval se&nbsp;smích. Jistě, patřil mně, ale vůbec mě&nbsp;neurazil: skřípalo to&nbsp;v&nbsp;něm žárlivostí.</span></p>
          <p class="chunk" data-nb-ref-number="153" data-nb-words="77" data-nb-chars="427"><span class="idea" data-nb-ref-number="159" id="idea159" data-nb-words="77" data-nb-chars="427">Cestu mi&nbsp;zastoupil jeden z&nbsp;mládenců. Přiváděl na&nbsp;provaze osla a&nbsp;teď mi&nbsp;nabídl zvláštní výsadu – součástí výhry v&nbsp;soutěži je&nbsp;jízda v&nbsp;procesí, jež půjde ke&nbsp;kapličce v&nbsp;lese, otočí se&nbsp;a&nbsp;vrátí se&nbsp;do&nbsp;Vsi, tam před kostelem slavnost skončí. Znovu ke&nbsp;mně dolehl smích, bylo zřejmé, že&nbsp;ta&nbsp;nabídka se&nbsp;hodila pro chasníky, ale ne&nbsp;pro zdejšího pána. Přistoupil jsem na&nbsp;hru a&nbsp;odvětil, že&nbsp;své právo jízdy na&nbsp;oslu přenechávám slečně Kateřině.</span></p>
          <p class="chunk" data-nb-ref-number="154" data-nb-words="44" data-nb-chars="241"><span class="idea" data-nb-ref-number="160" id="idea160" data-nb-words="44" data-nb-chars="241">Když jsem se&nbsp;pak ohlédl, zrovna nasedala. Teď už&nbsp;se&nbsp;nikdo nesmál. Podali jí&nbsp;novou kopřivu, ona ji&nbsp;uchopila do&nbsp;nahé ruky a&nbsp;patami pobídla zvíře do&nbsp;kroku. Procesí se&nbsp;v&nbsp;tichosti vydalo k&nbsp;lesu, nikdo se&nbsp;se&nbsp;mnou nerozloučil, už&nbsp;jsem je&nbsp;nezajímal.</span></p>
          <p class="chunk" data-nb-ref-number="155" data-nb-words="34" data-nb-chars="206"><span class="idea" data-nb-ref-number="161" id="idea161" data-nb-words="34" data-nb-chars="206">Došel jsem do&nbsp;vesnice a&nbsp;usedl na&nbsp;lavici před kostelem. Nejistě jsem se&nbsp;ohlédl a&nbsp;zaostřil zrak na&nbsp;stráně nad vesnicí. Žádný pohyb, žádný zvuk, jenom tušené hlavičky pampelišek, zvedající se&nbsp;ze&nbsp;zdupané trávy.</span></p>
        </section>
        <section>
          <p class="chunk" data-nb-ref-number="156" data-nb-words="198" data-nb-chars="1142"><span class="idea" data-nb-ref-number="162" id="idea162" data-nb-words="198" data-nb-chars="1142">V&nbsp;posledním týdnu před Velikonocemi se&nbsp;s&nbsp;lidmi stala změna, byli najednou vlídnější a&nbsp;ochotnější, jako by&nbsp;nad nimi někdo zamával vrbovým proutkem. O&nbsp;Modrém pondělku se&nbsp;mi&nbsp;přihlásili dva zedníci, o&nbsp;Šedém úterý tesař s&nbsp;truhlářem a&nbsp;na&nbsp;Škaredou středu pokrývač. Pár šikovných chlapů mi&nbsp;doporučil pater Fidelius už&nbsp;dřív, a&nbsp;jakmile se&nbsp;rozkřiklo, že&nbsp;u&nbsp;pana barona není robota, ale dobře placená práce, začali chodit fachmani i&nbsp;ze&nbsp;Stvolínek. Až&nbsp;z&nbsp;Holan se&nbsp;přibelhaly dvě chromé sestry, pro něž jsem neměl zaměstnání, dokud mě&nbsp;nepřemluvily, že&nbsp;mi&nbsp;ušijí závěsy na&nbsp;okna a&nbsp;potahy na&nbsp;nábytek. Na&nbsp;Zelený čtvrtek odjel Francl do&nbsp;Boru s&nbsp;mírami na&nbsp;nová úzká okna, a&nbsp;když se&nbsp;pozdě v&nbsp;noci vrátil, vyklopil mi&nbsp;na&nbsp;stůl ošatku plnou jidášků, s&nbsp;uctivým pozdravením sklářů z&nbsp;Markvartovy huti. Na&nbsp;Velký pátek mi&nbsp;tesař s&nbsp;pomocníky zvedl o&nbsp;půl patra střechu; jednak aby nahradil starý krov, jednak pro lepší výhled přes koruny stromů. Na&nbsp;jeho práci bylo radost pohledět, i&nbsp;když občas si&nbsp;počínal divně. Bylo parno a&nbsp;on&nbsp;si&nbsp;stěžoval na&nbsp;bolest hlavy. Osobně jsem mu&nbsp;nahoru vynesl čtyři džbány studené vody, aby ji&nbsp;střídavě pil a&nbsp;střídavě se&nbsp;s&nbsp;ní&nbsp;políval, ale nepomáhalo to.</span></p>
          <p class="chunk" data-nb-ref-number="157" data-nb-words="87" data-nb-chars="483"><span class="idea" data-nb-ref-number="163" id="idea163" data-nb-words="87" data-nb-chars="483">V&nbsp;podvečer se&nbsp;přihnala jarní bouřka a&nbsp;tesař poprvé toho dne slezl ze&nbsp;střechy, vymočil se&nbsp;do&nbsp;houští u&nbsp;cesty, sebral kámen a&nbsp;tvrdě se&nbsp;jím udeřil do&nbsp;hlavy, to&nbsp;nad námi zrovna burácel první hrom. Vytryskla mu&nbsp;krev, stékala do&nbsp;obočí a&nbsp;pomalu zasychala. Nevšímal si&nbsp;toho, počkal, až&nbsp;bouře ustane, a&nbsp;potom zůstal na&nbsp;Věži až&nbsp;do&nbsp;noci. Hlava ho&nbsp;očividně přestala bolet, a&nbsp;když jsem se&nbsp;ho&nbsp;zeptal, co&nbsp;to&nbsp;mělo znamenat, s&nbsp;neochvějnou jistotou mi&nbsp;sdělil, že&nbsp;mi&nbsp;zachránil obydlí před úderem blesku.</span></p>
          <p class="chunk" data-nb-ref-number="158" data-nb-words="124" data-nb-chars="764"><span class="idea" data-nb-ref-number="164" id="idea164" data-nb-words="124" data-nb-chars="764">Na&nbsp;Bílou sobotu, když všichni odešli připravit se&nbsp;na&nbsp;noční vigilie a&nbsp;následující Boží hod, jsem se&nbsp;vikýřem ve&nbsp;střeše díval přes koruny jilmů a&nbsp;habrů na&nbsp;čtyři světové strany, hlavně na&nbsp;jihovýchod, kde se&nbsp;nad ztemnělou krajinou jako zelená lampa zvedala Vlhošť. Přinesl jsem si&nbsp;z&nbsp;truhly námořnický dalekohled, vysunul jej a&nbsp;zacílil. Hora mě&nbsp;za&nbsp;obdivný pohled odměnila. K&nbsp;vrcholku stoupaly bělavé páry, trhaly se&nbsp;a&nbsp;vytvářely dojem, že&nbsp;se&nbsp;dívám skrz oblaka. Mraky halily horu v&nbsp;různých vrstvách, dávajíce vyniknout pruhům smaragdové zeleně tam, kde ji&nbsp;obnažil večerní vítr. Viděl jsem černý les, nad ním bílý opar, ještě výš zelené borovice, nad nimi další oblak mlhy a&nbsp;úplně nahoře stříbrné temeno, ostře se&nbsp;rýsující proti modrofialovému, čím dál tím temnějšímu nebi.</span></p>
          <p class="chunk" data-nb-ref-number="159" data-nb-words="56" data-nb-chars="346"><span class="idea" data-nb-ref-number="165" id="idea165" data-nb-words="56" data-nb-chars="346">A&nbsp;pak jsem zřetelně zahlédl stezku vinoucí se&nbsp;mezi borovicemi do&nbsp;svahu. Nebyla opuštěná: stoupala po&nbsp;ní&nbsp;postava v&nbsp;bílém, s&nbsp;rozpuštěnými světlými vlasy a&nbsp;nahými pažemi. Po&nbsp;chvíli zmizela v&nbsp;mlze, a&nbsp;jen se&nbsp;to&nbsp;stalo, objevil se&nbsp;na&nbsp;dvacet kroků za&nbsp;ní&nbsp;hlouček pěti dalších, stejně oděných postaviček, kráčejících vzhůru stejně zvolna, stejně odhodlaně.</span></p>
          <p class="chunk" data-nb-ref-number="160" data-nb-words="61" data-nb-chars="408"><span class="idea" data-nb-ref-number="166" id="idea166" data-nb-words="61" data-nb-chars="408">V&nbsp;týdnu předcházejícím velkému svátku se&nbsp;k&nbsp;mé&nbsp;spokojenosti vyřešilo ubytování pro Francla. Bylo vyloučeno, aby se&nbsp;mnou zůstával ve&nbsp;Věži, tak jsem vzal zavděk nabídkou mlynáře ze&nbsp;Zahrádek, který měl v&nbsp;háji nedaleko mého obydlí postaven špýchar, stodolu a&nbsp;nepoužívanou vejminkovou chalupu; nízká stavení opřená o&nbsp;pískovcovou skálu. Věděl jsem, jakou radost tím udělám člověku, který pochází z&nbsp;mlynářské rodiny.</span></p>
          <p class="chunk" data-nb-ref-number="161" data-nb-words="34" data-nb-chars="195"><span class="idea" data-nb-ref-number="167" id="idea167" data-nb-words="34" data-nb-chars="195">Baron de&nbsp;Caus se&nbsp;tedy postaral o&nbsp;své služebnictvo a&nbsp;pohodlí a&nbsp;začal se&nbsp;v&nbsp;novém bydlišti usazovat. Jen ten klobouk mu&nbsp;nadále chyběl – jarní vítr mu&nbsp;vysoušel vlasy a&nbsp;způsoboval příjemnou malátnost.</span></p>
          <p class="chunk" data-nb-ref-number="162" data-nb-words="115" data-nb-chars="714"><span class="idea" data-nb-ref-number="168" id="idea168" data-nb-words="115" data-nb-chars="714">Náladu mi&nbsp;kazila Kateřina. Jak byla dřív nezkrotná, tak byla teď nešťastná. Stala se&nbsp;někým jiným. Tuto vážnou a&nbsp;zasmušilou ženu, která se&nbsp;plouží podle vody jako tělo bez duše, ve&nbsp;Staré Vsi neznali. Naháněla jim strach. Někteří začali roztrušovat pomluvu, že&nbsp;zešílela žalem nad Jakubovou smrtí. Rychtář, nejprve spokojený, že&nbsp;přestala třeštit a&nbsp;drží se&nbsp;doma, ji&nbsp;začal litovat a&nbsp;sám ji&nbsp;teď posílal ven, „aby užila sluníčka“. Byl poslední týden půstu, mohla se&nbsp;vymlouvat na&nbsp;modlitby. Velký pátek přinesl vzpomínku na&nbsp;ukřižování, následovala tichá Bílá sobota a&nbsp;v&nbsp;neděli Boží hod a&nbsp;obřadní jídla, oslava dne, kdy jejich Pán vstal z&nbsp;mrtvých, a&nbsp;svátky korunovalo barbarské pondělí s&nbsp;bitím děvčat a&nbsp;obdarováváním chlapců.</span></p>
          <p class="chunk" data-nb-ref-number="163" data-nb-words="121" data-nb-chars="688"><span class="idea" data-nb-ref-number="169" id="idea169" data-nb-words="121" data-nb-chars="688">Na&nbsp;Bílou sobotu, kdy mi&nbsp;dělníci dokončovali novou střechu a&nbsp;zedníci bílili vstupní síň, se&nbsp;přihnal farář a&nbsp;bez pozvání vpadl do&nbsp;Věže. Zastihl mě&nbsp;s&nbsp;dalekohledem u&nbsp;oka. Sotva mne pozdravil a&nbsp;hned začal; ruším posvátný klid celý svatý týden, ale že&nbsp;i&nbsp;dnes, v&nbsp;den smutku po&nbsp;ukřižování, dopustím takový rámus – takovou opovážlivost ode mě&nbsp;nečekal. Němci, pro něž byl včerejší pátek největším svátkem v&nbsp;roce, si&nbsp;u&nbsp;rychtáře byli stěžovat a&nbsp;hrozí, že&nbsp;s&nbsp;Čechy přestanou obchodovat a&nbsp;vůbec je&nbsp;pouštět do&nbsp;své části vesnice. Pokud toho bouchání nenechám. Kolář se&nbsp;za&nbsp;mě&nbsp;prý postavil a&nbsp;vyprovodil je&nbsp;ze&nbsp;dveří, a&nbsp;tak se&nbsp;jich zastává on, Fidelius, protože se&nbsp;mou ignorancí cítí uražen ještě víc než oni.</span></p>
          <p class="chunk" data-nb-ref-number="164" data-nb-words="16" data-nb-chars="99"><span class="idea" data-nb-ref-number="170" id="idea170" data-nb-words="16" data-nb-chars="99">Namítl jsem, že&nbsp;předešlého dne přišla smršť, a&nbsp;kdybych neměl opravenou střechu, mohla mi&nbsp;ji&nbsp;odnést.</span></p>
          <p class="chunk" data-nb-ref-number="165" data-nb-words="43" data-nb-chars="262"><span class="idea" data-nb-ref-number="171" id="idea171" data-nb-words="43" data-nb-chars="262">Bylo by&nbsp;to&nbsp;menší zlo, odvětil, než porušit půst a&nbsp;obřady. Zříci se&nbsp;hluku patří k&nbsp;nejtěžším požadavkům doby, nedovedu-li je&nbsp;dodržet, jsem špatný křesťan, který navíc nedopřává klid ostatním. Mám se&nbsp;přijít vyzpovídat, jakmile budu moci – je&nbsp;mi&nbsp;kdykoli k&nbsp;dispozici.</span></p>
          <p class="chunk" data-nb-ref-number="166" data-nb-words="31" data-nb-chars="187"><span class="idea" data-nb-ref-number="172" id="idea172" data-nb-words="31" data-nb-chars="187">Křesťan nejsem ani špatný, ani dobrý, odvětil jsem. Křtu, této vaší svátosti, jak tomu říkáte, jsem sice nebyl ušetřen, ale nikdy jsem ji&nbsp;nepřijal za&nbsp;svou. Ještě mi&nbsp;chcete dát rozhřešení?</span></p>
          <p class="chunk" data-nb-ref-number="167" data-nb-words="8" data-nb-chars="49"><span class="idea" data-nb-ref-number="173" id="idea173" data-nb-words="8" data-nb-chars="49">Oněměl úžasem. Teprve po&nbsp;chvíli ze&nbsp;sebe vysoukal:</span></p>
          <p class="chunk" data-nb-ref-number="168" data-nb-words="84" data-nb-chars="480"><span class="idea" data-nb-ref-number="174" id="idea174" data-nb-words="84" data-nb-chars="480">„Jestliže jste pohan, pane barone, a&nbsp;dobrovolně jím zůstáváte, je&nbsp;to&nbsp;vaše věc a&nbsp;vaše slepota. Ale vy&nbsp;mi&nbsp;navádíte k&nbsp;hříchu farníky, vašimi ústy mluví ďábel.“ Otočil se&nbsp;na&nbsp;patě a&nbsp;odchvátal. Napadlo mne, jestli na&nbsp;mě&nbsp;nenapíše udání na&nbsp;biskupství, možná i&nbsp;krajskému hejtmanovi. Pak jsem to&nbsp;hodil za&nbsp;hlavu. Farářovo rozhořčení jsem chápal a&nbsp;uznal, že&nbsp;má&nbsp;na&nbsp;něj právo větší, než je&nbsp;můj nárok na&nbsp;jeho úctu. Odpustil jsem mu, sám si&nbsp;dobře vědom, že&nbsp;určité zákonitosti se&nbsp;porušovat nemají.</span></p>
          <p class="chunk" data-nb-ref-number="169" data-nb-words="170" data-nb-chars="992"><span class="idea" data-nb-ref-number="175" id="idea175" data-nb-words="170" data-nb-chars="992">Pozdě večer přišel ještě rychtář, teple oblečený před noční vigilií. Chtěl mě&nbsp;doprovodit do&nbsp;kostela, domnívaje se, že&nbsp;si&nbsp;se&nbsp;svými poddanými za&nbsp;rozbřesku zazpívám Sluníčko Boží z&nbsp;hory jde, Pán Kristus z&nbsp;nebe jde. Vyvedl jsem ho&nbsp;z&nbsp;omylu – v&nbsp;noci se&nbsp;chystám spát, stavební práce mě&nbsp;vyčerpaly. Pochválil mé&nbsp;řemeslníky a&nbsp;posteskl si, že&nbsp;takovou píli, snahu a&nbsp;fortel rozhodně neviděl, když se&nbsp;před rokem opravovala kaplička. Měl jste ty&nbsp;lidi zaplatit, to&nbsp;byste koukal, pak se&nbsp;div nepřetrhnou, poradil jsem mu. Nato mi&nbsp;začal domlouvat, že&nbsp;uznává mé&nbsp;cizokrajné zvyky, ale já&nbsp;bych měl zase respektovat zdejší pravidla chování a&nbsp;aspoň navenek dodržovat svátky a&nbsp;posty. Tolik už&nbsp;jsem také pochopil a&nbsp;beze všeho mu&nbsp;to&nbsp;slíbil. Udělalo mu&nbsp;to&nbsp;radost. Když mi&nbsp;podal ruku na&nbsp;rozloučenou, vyslovil pozvání, abych k&nbsp;nim přišel na&nbsp;zítřejší hostinu. Kde jinde bych ostatně chtěl slavit Boží hod? Tady? Rozhlédl se&nbsp;po&nbsp;obílené síni s&nbsp;ústy od&nbsp;ucha k&nbsp;uchu. Nahoru jsem ho&nbsp;nepozval, ale slíbil jsem, že&nbsp;nazítří přijdu.</span></p>
          <p class="chunk" data-nb-ref-number="170" data-nb-words="33" data-nb-chars="233"><span class="idea" data-nb-ref-number="176" id="idea176" data-nb-words="33" data-nb-chars="233">Časně ráno mě&nbsp;probudila Svatá Kateřina, která protrhla posvátné ticho. Protože foukal východní vítr, slyšel jsem také Maří Magdalenu v&nbsp;Holanech, kostel Všech svatých ve&nbsp;Stvolínkách a&nbsp;Nejsvětější Trojici v&nbsp;Hostíkovicích. Hrozný rámus.</span></p>
          <p class="chunk" data-nb-ref-number="171" data-nb-words="173" data-nb-chars="1096"><span class="idea" data-nb-ref-number="177" id="idea177" data-nb-words="173" data-nb-chars="1096">Oblékl jsem se, sešel si&nbsp;do&nbsp;spíže pro kus studeného okouna, jáhlovou placku a&nbsp;hrnek pramenité vody, kterou mi&nbsp;Francl každý den nosil ve&nbsp;džbánu od&nbsp;skalní studánky. Byla ještě tma, ale s&nbsp;rozděláváním ohně jsem se&nbsp;neobtěžoval. Zapálil jsem tlustou voskovici, která mi, stejně jako prve zvony, připomněla kostel. Takže i&nbsp;já&nbsp;nakonec bdím, usmál jsem se&nbsp;do&nbsp;kameninového hrnku; čirá tekutina, zatím jediné zrcadlo v&nbsp;tomto domě, mi&nbsp;úsměv vrátila jako zlomyslný škleb. Ve&nbsp;žlutém světle svíčky jsem si&nbsp;prohlížel své rysy, kdysi tak často v&nbsp;barvách fixované na&nbsp;desce či&nbsp;plátně, v&nbsp;posledních dvou třech desetiletích jen letmo zachycované hladinou toho či&nbsp;onoho rybníka. Žlutozelené, poněkud vypoulené oči, propadlé tváře v&nbsp;bledém obličeji, nos, do&nbsp;kterého by&nbsp;mohlo pršet, ústa s&nbsp;tenkými rty, už&nbsp;při náznaku úsměvu odhalujícími dvě řady štičích zoubků. Hubený krk s&nbsp;vystouplým ohryzkem, dlouhé vlasy neurčitého odstínu, připomínající vodní trávu. Ale kdo by, takto nasvětlen, nevypadal příšerně? V&nbsp;mládí jsem dostával nabídky k&nbsp;sňatku z&nbsp;hraběcích rodin a&nbsp;ani dnes by&nbsp;leckterá komtesa nepohrdla mým bohatstvím.</span></p>
          <p class="chunk" data-nb-ref-number="172" data-nb-words="115" data-nb-chars="699"><span class="idea" data-nb-ref-number="178" id="idea178" data-nb-words="115" data-nb-chars="699">Po&nbsp;rozednění směřoval můj zrak jediným směrem, ale Vlhošť nebylo vidět, nebe se&nbsp;černě zatáhlo a&nbsp;spadlo pár kapek. Vyšel jsem si&nbsp;mezi rybníky, rozhodnutý spojit dopolední procházku s&nbsp;návštěvou u&nbsp;rychtáře a&nbsp;do&nbsp;Věže se&nbsp;před večerem nevracet. Zelený kabát od&nbsp;učitele jsem nechal doma a&nbsp;vystrojil se&nbsp;do&nbsp;přiléhavého černého fraku s&nbsp;epoletami, ptačími rameny a&nbsp;vysokým límcem. Pokud to&nbsp;jenom dovolily, načesal jsem si&nbsp;vlasy dopředu, jak to&nbsp;mužům celé Evropy předváděl lord Byron. Proti dešti jsem se&nbsp;vyzbrojil roztahovacím parapletem, jež se&nbsp;dalo použít jako vycházková hůl. Než jsem za&nbsp;sebou zamkl, nezapomněl jsem si&nbsp;vyčistit zuby – všech šedesát – drcenou mátou a&nbsp;uvázat si&nbsp;kolem krku šátek od&nbsp;Kateřiny.</span></p>
        </section>
        <section>
          <p class="chunk" data-nb-ref-number="173" data-nb-words="232" data-nb-chars="1481"><span class="idea" data-nb-ref-number="179" id="idea179" data-nb-words="232" data-nb-chars="1481">Toulal jsem se&nbsp;po&nbsp;hrázích a&nbsp;náspech mezi vodou a&nbsp;dělal si&nbsp;v&nbsp;duchu seznam nutných oprav. Nic jsem si&nbsp;nezapisoval, aby mě&nbsp;žádný horlivý křesťan nemohl obvinit, že&nbsp;o&nbsp;nejvýznamnějších svátcích pracuji. Byl jsem vcelku spokojen s&nbsp;největšími rybníky a&nbsp;ani stav menších středověkých nádrží nebyl tak truchlivý, jak jsem předpokládal. Voda často unikala postranními cestami, protože stoka mezi rybníky byla zanesená vinou letitého zanedbávání. Do&nbsp;prsti vyhloubená, kamenem a&nbsp;maltou zpevněná koryta se&nbsp;zhroutila sama do&nbsp;sebe, asi nejhůře dopadl náhon vedoucí k&nbsp;bývalému Černému mlýnu. Měl jsem radost, že&nbsp;stále stojí kamenná památka ze&nbsp;všech nejmalebnější, klenutý most přes umělý, do&nbsp;pískovce vysekaný peřejový jez, nad nímž se&nbsp;na&nbsp;jedné straně tyčila skalka porostlá borovým lesem, nikoli nepodobná nedaleké Smrtce, a&nbsp;na&nbsp;druhé se&nbsp;dobrých pár sáhů propadal vodopád do&nbsp;tůně v&nbsp;kaštanovém háji. Vodní dílko vypadalo nejlépe právě z&nbsp;pohledu pozorovatele přicházejícího stezkou mezi rybníky, netušícího, že&nbsp;zde narazí na&nbsp;krkolomný jez, který však překoná suchou nohou po&nbsp;kamenné lávce, jako by&nbsp;se&nbsp;vznášel nad rozbouřenou vodou. Tímhle zážitkem jsem byl dětinsky fascinován a&nbsp;zopakoval jsem si&nbsp;ho. Když jsem pak stál nahoře na&nbsp;mostě a&nbsp;podíval se&nbsp;vlevo, viděl jsem za&nbsp;houštím probleskovat klidnou hladinu Dolanského rybníka, nato jsem shlédl přímo pod sebe, kde voda v&nbsp;tenoučkém jazýčku přepadávala přes ostrou hranu a&nbsp;v&nbsp;černé hloubce se&nbsp;kroutila a&nbsp;vařila pod bičem vodopádu. Zatočila se&nbsp;mi&nbsp;hlava.</span></p>
          <p class="chunk" data-nb-ref-number="174" data-nb-words="299" data-nb-chars="1809"><span class="idea" data-nb-ref-number="180" id="idea180" data-nb-words="299" data-nb-chars="1809">Obešel jsem skálu a&nbsp;po&nbsp;stráni sestoupil k&nbsp;tůni. Potok odtud vytékal již poklidně, napůl v&nbsp;hustém stromoví, napůl v&nbsp;zátopových loučkách, kde pod jívami a&nbsp;olšemi zpevňujícími břehy vytvářel zákruty. Sledoval jsem ten tok. O&nbsp;čtvrt míle dál se&nbsp;opět ztratil v&nbsp;podrostu, aby se&nbsp;nepozorovaně vpil do&nbsp;jiného rybníka. Viděl jsem, že&nbsp;všechna ústí je&nbsp;třeba důkladně vyčistit, a&nbsp;rozhlédl jsem se&nbsp;ve&nbsp;snaze odhadnout potřebný počet pracovních sil. Osm, raději deset silných chlapů ze&nbsp;Vsi, co&nbsp;se&nbsp;umějí rozhánět rýčem, sekyrou a&nbsp;lopatou, ti&nbsp;by&nbsp;měli co&nbsp;dělat zhruba do&nbsp;podzimu. Zima musí zastihnout mé&nbsp;rybníky čisté a&nbsp;opravené. Chtěl jsem se&nbsp;ještě jednou vrátit k&nbsp;terase jezu a&nbsp;zůstal jsem v&nbsp;ohromení stát: potok, který jsem sledoval až&nbsp;sem a&nbsp;jenž prokazatelně stékal celou dobu jedním směrem, ať&nbsp;kolmo, ze&nbsp;skalní stěny, anebo pozvolna, vymletým korytem, byl nyní výš než hladina Dolanského rybníka. To&nbsp;bylo k&nbsp;neuvěření – vždyť v&nbsp;posledních minutách jsem stoupal do&nbsp;mírného kopce a&nbsp;pořád sledoval směr vody. Nedbaje na&nbsp;to, že&nbsp;mám na&nbsp;sobě sváteční kalhoty, klekl jsem si&nbsp;do&nbsp;trávy a&nbsp;sklonil hlavu až&nbsp;k&nbsp;zemi, abych tuto šalbu opravdu důkladným prozkoumáním vyvrátil. Ale ani poměření terénních nerovností to&nbsp;nedokázalo: mé&nbsp;oči viděly jen tolik, že&nbsp;se&nbsp;nacházím výš než před půl hodinou, zhruba na&nbsp;úrovni zříceného Holanského hrádku, jehož jediná zeď trčí nad rybníky právě z&nbsp;ostrohu nad vodopádem. Bylo to&nbsp;nemožné, a&nbsp;přesto potvrzené samotným denním světlem. Voda mezi rybníky tekla tak, jak má&nbsp;každá voda téci, tedy dolů. Ale důmyslné dílo ji&nbsp;dokázalo vyvést zpět do&nbsp;svahu, využívajíc snad výkyvů zemské přitažlivosti nebo působení Měsíce – jinak jsem to&nbsp;objasnit nedovedl. Vzpomněl jsem si&nbsp;na&nbsp;otce, který byl považován za&nbsp;učeného alchymistu a&nbsp;geniálního stavitele fontán. Ten by&nbsp;to&nbsp;dokázal vysvětlit. Mně zbýval jen tichý obdiv.</span></p>
          <p class="chunk" data-nb-ref-number="175" data-nb-words="56" data-nb-chars="359"><span class="idea" data-nb-ref-number="181" id="idea181" data-nb-words="56" data-nb-chars="359">Tam a&nbsp;tehdy jsem si&nbsp;– nikoli poprvé – uvědomil svou nedostatečnost. Uměl jsem špehovat, vyzvídat, uměl jsem vyjednávat a&nbsp;pohybovat se&nbsp;v&nbsp;kalných vodách politiky. Ale kolika řežím jsem dokázal zabránit, kolikerá jatka jsem způsobil svými intrikami? Byl vskutku nejvyšší čas vrátit se&nbsp;domů a&nbsp;začít se&nbsp;zabývat správou svého vlastního života namísto životů jiných.</span></p>
          <p class="chunk" data-nb-ref-number="176" data-nb-words="93" data-nb-chars="602"><span class="idea" data-nb-ref-number="182" id="idea182" data-nb-words="93" data-nb-chars="602">V&nbsp;takovém rozpoložení mysli jsem se&nbsp;vracel podle táhlého Dolanského rybníka a&nbsp;zacpával si&nbsp;uši před vzdáleným, ale neutuchajícím zvoněním z&nbsp;kostelů vítajících vzkříšení. Zastavil mne pohled na&nbsp;vodní hladinu, kterou studený vítr rozbil jak zrcadlo na&nbsp;tisíce drobných střepů, černých, jež odrážely dno, a&nbsp;šedých, jež odrážely nebe. Měnily se, houpaly se&nbsp;ze&nbsp;strany na&nbsp;stranu a&nbsp;přesýpaly jeden přes druhý. Uprostřed toho tichého zmatku ležel strom, osamělý, suchý v&nbsp;té&nbsp;spoustě vody. Hladina se&nbsp;blyštivě měnila a&nbsp;on&nbsp;v&nbsp;ní&nbsp;vězel zpola potopený, zpola vynořený, nehybný a&nbsp;zbytečný. Nepochopitelná výplň vesmíru.</span></p>
          <p class="chunk" data-nb-ref-number="177" data-nb-words="31" data-nb-chars="173"><span class="idea" data-nb-ref-number="183" id="idea183" data-nb-words="31" data-nb-chars="173">Zakryl jsem si&nbsp;ústa, abych nevykřikl. Zvony odbily poledne a&nbsp;jejich hlas mě&nbsp;hnal od&nbsp;rybníků, utíkal jsem kroky hnanými úzkostí a&nbsp;nic by&nbsp;mě&nbsp;v&nbsp;tu&nbsp;chvíli nepřimělo k&nbsp;ohlédnutí.</span></p>
          <p class="chunk" data-nb-ref-number="178" data-nb-words="18" data-nb-chars="96"><em><span class="idea" data-nb-ref-number="184" id="idea184" data-nb-words="4" data-nb-chars="19">Smrt plave po&nbsp;vodě,<br></span>
<span class="idea" data-nb-ref-number="185" id="idea185" data-nb-words="5" data-nb-chars="21">nové léto k&nbsp;nám jede.<br></span>
<span class="idea" data-nb-ref-number="186" id="idea186" data-nb-words="3" data-nb-chars="18">S&nbsp;červenými vejci,<br></span>
<span class="idea" data-nb-ref-number="187" id="idea187" data-nb-words="3" data-nb-chars="18">s&nbsp;žlutými mazanci,<br></span>
<span class="idea" data-nb-ref-number="188" id="idea188" data-nb-words="3" data-nb-chars="20">s&nbsp;obilíčkem zeleným.</span></em></p>
        </section>
        <section>
          <p class="chunk" data-nb-ref-number="179" data-nb-words="192" data-nb-chars="1243"><span class="idea" data-nb-ref-number="189" id="idea189" data-nb-words="192" data-nb-chars="1243">Děti si&nbsp;hrály na&nbsp;návsi a&nbsp;mlely říkadla, aby si&nbsp;ukrátily čas do&nbsp;pondělní koledy. Zamířil jsem k&nbsp;domu smutku. Velikonoční výzdoba v&nbsp;podobě rozkvetlých zelených haluzí, jakou bylo vidět za&nbsp;okny všech ostatních stavení, tady chyběla. Brankou ve&nbsp;vratech, nad nimiž viselo vozové kolo připomínající rodovou minulost majitele, jsem vešel do&nbsp;dvora, vydlážděného velkými plochými kameny. Vyplašil jsem drůbež, která se&nbsp;rozeběhla do&nbsp;všech stran. Dveře rychty byly otevřené, vstoupil jsem do&nbsp;síně a&nbsp;zaklepal parapletem na&nbsp;zeď. Přišla mi&nbsp;v&nbsp;ústrety komorná. Po&nbsp;způsobu měšťanských domácností mi&nbsp;odebrala kabát a&nbsp;deštník a&nbsp;uvedla mě&nbsp;do&nbsp;prostorné světnice. Rázem jsem byl opět na&nbsp;venkově. První věcí, jež zaujala můj zrak, byl dřevěný sloup, stojící uprostřed místnosti a&nbsp;podpírající podélný stropní trám, jenž nesl tenčí trámy příčné. Světnice ladila mému oku: bílá pec s&nbsp;obíleným zděným komínem a&nbsp;dvířky vyvedenými ven do&nbsp;síně, tři dvojitá okna s&nbsp;mosaznými kličkami, dvě postele s&nbsp;vysokými pelestmi a&nbsp;nastlanými pruhovanými duchnami. Po&nbsp;stranách lůžek stály dvě malované šatní truhly. V&nbsp;rohu vedle stolu byla umístěna mahagonová skříňka se&nbsp;čtyřmi zásuvkami, přikrytá vyšívanou dečkou, od&nbsp;jejíž bělosti se&nbsp;jasně odrážela čerň krucifixu a&nbsp;kožená vazba bible.</span></p>
          <p class="chunk" data-nb-ref-number="180" data-nb-words="64" data-nb-chars="376"><span class="idea" data-nb-ref-number="190" id="idea190" data-nb-words="64" data-nb-chars="376">Světnice nebyla prázdná, jenom tak působila svou nehybností. Z&nbsp;kouta se&nbsp;zvedl obláček dýmu. Seděl tam hospodář na&nbsp;svém čestném místě vedle okna za&nbsp;širokým dubovým stolem, kolem nějž stálo šest židlí. Bafal z&nbsp;fajfky a&nbsp;usmíval se&nbsp;na&nbsp;uvítanou. Naproti němu seděla jeho dcera, o&nbsp;dost hubenější a&nbsp;strnulá v&nbsp;zádech, jako vyřezaná ze&nbsp;dřeva. Myslel jsem, že&nbsp;mě&nbsp;vůbec nebere na&nbsp;vědomí.</span></p>
          <p class="chunk" data-nb-ref-number="181" data-nb-words="58" data-nb-chars="366"><span class="idea" data-nb-ref-number="191" id="idea191" data-nb-words="58" data-nb-chars="366">Pak ale oba vstali a&nbsp;pozdravili mě, on&nbsp;srdečně, ona bezbarvě, šátku, který jsem si&nbsp;kvůli ní&nbsp;ovázal kolem krku, si&nbsp;zřejmě vůbec nevšimla. Pochválil jsem solidní dům a&nbsp;napodobil křesťanské požehnání, očekávalo se&nbsp;to&nbsp;ode mě, nakonec to&nbsp;nebylo ani licoměrné. Nechtěl jsem vypadat, jako že&nbsp;si&nbsp;držím patricijský odstup od&nbsp;plebejců. Něco takového jsem skutečně nepociťoval.</span></p>
          <p class="chunk" data-nb-ref-number="182" data-nb-words="36" data-nb-chars="211"><span class="idea" data-nb-ref-number="192" id="idea192" data-nb-words="36" data-nb-chars="211">Mé&nbsp;oči se&nbsp;vrátily k&nbsp;oltáříku. Za&nbsp;křížkem a&nbsp;biblí něco leželo, něco hrubého a&nbsp;primitivního, co&nbsp;se&nbsp;do&nbsp;světnice nehodilo. Upoutalo to&nbsp;mou pozornost a&nbsp;nechtělo ji&nbsp;pustit, právě když jsem chtěl předat rychtáři dárek.</span></p>
          <p class="chunk" data-nb-ref-number="183" data-nb-words="35" data-nb-chars="189"><span class="idea" data-nb-ref-number="193" id="idea193" data-nb-words="35" data-nb-chars="189">Stál jsem s&nbsp;nataženou rukou a&nbsp;držel v&nbsp;ní&nbsp;cínový pohár na&nbsp;víno. Bylo to&nbsp;hloupé – jako kdybych čekal, až&nbsp;ho&nbsp;někdo naplní. Můj zrak se&nbsp;nechtěl rozloučit s&nbsp;tím nepatřičným předmětem na&nbsp;skříňce.</span></p>
          <p class="chunk" data-nb-ref-number="184" data-nb-words="43" data-nb-chars="263"><span class="idea" data-nb-ref-number="194" id="idea194" data-nb-words="43" data-nb-chars="263">Náhle se&nbsp;pokojem mihla Kateřina a&nbsp;vzala to&nbsp;do&nbsp;rukou, jako se&nbsp;do&nbsp;náruče bere dítě. Za&nbsp;nabíraným rukávem jsem opravdu spatřil dětskou tvář – a&nbsp;také doširoka roztáhlá ústa, zavřené oči a&nbsp;dřevěnou peřinku. Cípy povijanu vytvářely kolem hlavičky sluneční zář. Odradek.</span></p>
          <p class="chunk" data-nb-ref-number="185" data-nb-words="25" data-nb-chars="155"><span class="idea" data-nb-ref-number="195" id="idea195" data-nb-words="25" data-nb-chars="155">To&nbsp;poznání mnou otřáslo. Co&nbsp;tady dělá pohanská modla? Copak se&nbsp;nezjevuje jen mému svědomí? Copak si&nbsp;opět počínám chybně, proti svému určení a&nbsp;přirozenosti?</span></p>
          <p class="chunk" data-nb-ref-number="186" data-nb-words="61" data-nb-chars="362"><span class="idea" data-nb-ref-number="196" id="idea196" data-nb-words="61" data-nb-chars="362">„Pan baron promine,“ hlesla Kateřina. Nyní jsem v&nbsp;hlase zaslechl úzkost. „Zapomněla jsem to&nbsp;tu, když jsme včera s&nbsp;děvčaty chystaly maškary.“ Vymlouvala se, dobře jsem věděl, že&nbsp;se&nbsp;vesnické mládeže straní. Nezbylo mi&nbsp;než její slova přijmout, rozšafně se&nbsp;usmát a&nbsp;vtisknout pohár do&nbsp;uctivých rukou jejího otce. Ale nedalo mi&nbsp;to&nbsp;a&nbsp;zeptal jsem se&nbsp;jí: „Kdes to&nbsp;vzala?“</span></p>
          <p class="chunk" data-nb-ref-number="187" data-nb-words="11" data-nb-chars="62"><span class="idea" data-nb-ref-number="197" id="idea197" data-nb-words="11" data-nb-chars="62">„Po vodě to&nbsp;připlavalo,“ odpověděla mi&nbsp;a&nbsp;vyšla s&nbsp;figurkou ven.</span></p>
          <p class="chunk" data-nb-ref-number="188" data-nb-words="58" data-nb-chars="328"><span class="idea" data-nb-ref-number="198" id="idea198" data-nb-words="58" data-nb-chars="328">„Prosím, omluvte ji,“ řekl Kolář, poté co&nbsp;si&nbsp;trochu nedůvěřivě prohlédl pohár a&nbsp;neodpustil si&nbsp;poznámku, že&nbsp;na&nbsp;víno si&nbsp;tu&nbsp;potrpí jen učitel. „Má teď hrozné trápení, však ráčíte vědět, byl jste na&nbsp;pohřbu. Chodí po&nbsp;domě jako tělo bez duše a&nbsp;tahá sem takovéhle krámy. Kdyby to&nbsp;viděl ctihodný pán, pošle na&nbsp;mě&nbsp;z&nbsp;Litoměřic inkvizici.“</span></p>
          <p class="chunk" data-nb-ref-number="189" data-nb-words="5" data-nb-chars="27"><span class="idea" data-nb-ref-number="199" id="idea199" data-nb-words="5" data-nb-chars="27">„Dnes už&nbsp;těžko,“ řekl jsem.</span></p>
          <p class="chunk" data-nb-ref-number="190" data-nb-words="217" data-nb-chars="1218"><span class="idea" data-nb-ref-number="200" id="idea200" data-nb-words="217" data-nb-chars="1218">„No, náš nový velebníček je, jak jste už&nbsp;asi zjistil, trochu nevyzpytatelný,“ poznamenal smutně. „Holka je&nbsp;Vodnář a&nbsp;rozdala by&nbsp;se, jenom kdyby její dobrotu někdo správně nasměroval – on&nbsp;zrovna tohle nedokáže. Jako kněz své kvality má, všichni ho&nbsp;obdivují za&nbsp;to, že&nbsp;se&nbsp;o&nbsp;své vůli nastěhoval do&nbsp;staré školy a&nbsp;faru přenechal škole, ale moje holka se&nbsp;ho&nbsp;bojí jako čert kříže. Je&nbsp;v&nbsp;poslední době nějaká zmatená, jako ztracená v&nbsp;lese. A&nbsp;bloudí čím dál víc.“ Nalil oběma rosolku, sobě do&nbsp;nového poháru a&nbsp;mně do&nbsp;skleněného. Po&nbsp;krátkém zaváhání nalil i&nbsp;Kateřině. Než se&nbsp;vrátila do&nbsp;světnice, šeptem mi&nbsp;sdělil, že&nbsp;je&nbsp;vlastně smutnému Jakubovu konci rád: dceři to&nbsp;sice mohlo srdce utrhnout, ale zklidnila se. Když se&nbsp;Kateřina vrátila, připili jsme si&nbsp;na&nbsp;letošní zmrtvýchvstání. Služka pak přinesla pečenou husu a&nbsp;Kolář ji&nbsp;obřadně rozdělil na&nbsp;tři porce, já&nbsp;dostal prsa a&nbsp;on&nbsp;s&nbsp;Kateřinou si&nbsp;vzali po&nbsp;stehně. My&nbsp;dva jsme jedli dlouho a&nbsp;s&nbsp;požitkem, vychvalujíce maso, knedlík i&nbsp;zelí, jak se&nbsp;sluší a&nbsp;patří. Ona se&nbsp;své porce ani nedotkla. Dovolila se&nbsp;otce a&nbsp;odnesla ji&nbsp;na&nbsp;dvůr psovi. „Ono ji&nbsp;to&nbsp;přejde, uvidíte,“ řekl Kolář a&nbsp;olizoval si&nbsp;mastné rty. „A jak vám chutná mé&nbsp;pivo? Nechal jsem soudek dovézt až&nbsp;z&nbsp;Úštěka, v&nbsp;Lipé černé nevaří.“</span></p>
          <p class="chunk" data-nb-ref-number="191" data-nb-words="12" data-nb-chars="76"><span class="idea" data-nb-ref-number="201" id="idea201" data-nb-words="12" data-nb-chars="76">„Je znamenité,“ opakoval jsem už&nbsp;pokolikáté a&nbsp;on&nbsp;se&nbsp;znovu polichoceně usmál.</span></p>
          <p class="chunk" data-nb-ref-number="192" data-nb-words="39" data-nb-chars="205"><span class="idea" data-nb-ref-number="202" id="idea202" data-nb-words="39" data-nb-chars="205">Po&nbsp;jídle se&nbsp;na&nbsp;lavici pohodlně opřel. Jen to&nbsp;udělal, usnul. Nyní ho&nbsp;začala dcera omlouvat, tatíček má&nbsp;v&nbsp;radě fůru práce a&nbsp;vysílil ho&nbsp;půst, letos ho&nbsp;dodržel skoro celý a&nbsp;celou noc bděl na&nbsp;kolenou v&nbsp;kostele.</span></p>
          <p class="chunk" data-nb-ref-number="193" data-nb-words="12" data-nb-chars="65"><span class="idea" data-nb-ref-number="203" id="idea203" data-nb-words="12" data-nb-chars="65">„A co&nbsp;ty?“ zeptal jsem se. „Slyšel jsem, že&nbsp;do&nbsp;kostela nechodíš.“</span></p>
          <p class="chunk" data-nb-ref-number="194" data-nb-words="68" data-nb-chars="371"><span class="idea" data-nb-ref-number="204" id="idea204" data-nb-words="68" data-nb-chars="371">„Farář se&nbsp;divně dívá,“ odpověděla vzdorovitě, „a co&nbsp;si&nbsp;o&nbsp;mně myslí selky, to&nbsp;je&nbsp;mi&nbsp;jedno. Pater, co&nbsp;tu&nbsp;byl předtím, byl lepší než Fidelius. Jemu jsem se&nbsp;zpovídala ráda, ale potom nám poslali toho. Když jsem za&nbsp;ním před rokem přišla do&nbsp;zpovědnice, strašil mě&nbsp;peklem a&nbsp;tvářil se, jako by&nbsp;mě&nbsp;chtěl spolknout. Od&nbsp;té&nbsp;doby tam nechodím. Ale kázání má&nbsp;dobrá, to&nbsp;říkají všichni.“</span></p>
          <p class="chunk" data-nb-ref-number="195" data-nb-words="5" data-nb-chars="23"><span class="idea" data-nb-ref-number="205" id="idea205" data-nb-words="5" data-nb-chars="23">„A čím tě&nbsp;tak vyděsil?“</span></p>
          <p class="chunk" data-nb-ref-number="196" data-nb-words="19" data-nb-chars="99"><span class="idea" data-nb-ref-number="206" id="idea206" data-nb-words="19" data-nb-chars="99">„Vejral na&nbsp;mě&nbsp;a&nbsp;říkal, že&nbsp;se&nbsp;budu otáčet na&nbsp;ledovém rožni, že&nbsp;mi&nbsp;budou kosti lámat mlýnské kameny.“</span></p>
          <p class="chunk" data-nb-ref-number="197" data-nb-words="6" data-nb-chars="28"><span class="idea" data-nb-ref-number="207" id="idea207" data-nb-words="6" data-nb-chars="28">„A ví&nbsp;vůbec, co&nbsp;mu&nbsp;vyčítáš?“</span></p>
          <p class="chunk" data-nb-ref-number="198" data-nb-words="34" data-nb-chars="169"><span class="idea" data-nb-ref-number="208" id="idea208" data-nb-words="34" data-nb-chars="169">„Arci že&nbsp;ví. Kdyby to&nbsp;nevěděl, tak si&nbsp;mě&nbsp;bude brát do&nbsp;úst při kázání a&nbsp;dávat mě&nbsp;za&nbsp;špatný příklad. To&nbsp;se&nbsp;ale neodváží, se&nbsp;stížnostmi chodí za&nbsp;tatínkem. Má&nbsp;ze&nbsp;mě&nbsp;strach.“</span></p>
          <p class="chunk" data-nb-ref-number="199" data-nb-words="55" data-nb-chars="320"><span class="idea" data-nb-ref-number="209" id="idea209" data-nb-words="55" data-nb-chars="320">„Z tebe?“ zasmál jsem se. A&nbsp;pak mi&nbsp;to&nbsp;vůbec nepřišlo veselé. Pod zelenomodrým pohledem Katynčiných očí mi&nbsp;vyschlo v&nbsp;krku. „Abys věděla, že&nbsp;to&nbsp;s&nbsp;tebou někdo myslí dobře,“ řekl jsem mírnějším hlasem, „přinesl jsem dárek i&nbsp;tobě.“ Sáhl jsem do&nbsp;kapsy a&nbsp;vytáhl balíček. Podal jsem ho&nbsp;Kateřině. „Jak tomu tady říkáte? Beránek?“</span></p>
          <p class="chunk" data-nb-ref-number="200" data-nb-words="9" data-nb-chars="63"><span class="idea" data-nb-ref-number="210" id="idea210" data-nb-words="9" data-nb-chars="63">Hedvábný papír rozbalila s&nbsp;dětskou dychtivostí. To&nbsp;mě&nbsp;potěšilo.</span></p>
          <p class="chunk" data-nb-ref-number="201" data-nb-words="21" data-nb-chars="120"><span class="idea" data-nb-ref-number="211" id="idea211" data-nb-words="21" data-nb-chars="120">„Ta je&nbsp;krásná!“ vyhrkla a&nbsp;rozvinula v&nbsp;rukou krajkovou stuhu, na&nbsp;tři lokte dlouhou a&nbsp;dva palce širokou. „Je na&nbsp;lemování?“</span></p>
          <p class="chunk" data-nb-ref-number="202" data-nb-words="19" data-nb-chars="96"><span class="idea" data-nb-ref-number="212" id="idea212" data-nb-words="19" data-nb-chars="96">„To je&nbsp;bruselská krajka. A&nbsp;můžeš s&nbsp;ní&nbsp;naložit, jak uznáš za&nbsp;vhodné, já&nbsp;se&nbsp;v&nbsp;tom tolik nevyznám.“</span></p>
          <p class="chunk" data-nb-ref-number="203" data-nb-words="52" data-nb-chars="255"><span class="idea" data-nb-ref-number="213" id="idea213" data-nb-words="52" data-nb-chars="255">„Musíte mi&nbsp;říct, jak ji&nbsp;mám nosit. Vy&nbsp;víte líp než já, jak se&nbsp;takovou krásou zdobí dámy, říká se&nbsp;o&nbsp;vás, jaký jste světák. A&nbsp;ten šátek, co&nbsp;jsem vám dala –“ ukázala mi&nbsp;na&nbsp;krk a&nbsp;mě&nbsp;potěšilo, že&nbsp;přece jen není tak nevšímavá, „– naši chlapci ho&nbsp;takhle nenosí.“</span></p>
          <p class="chunk" data-nb-ref-number="204" data-nb-words="147" data-nb-chars="935"><span class="idea" data-nb-ref-number="214" id="idea214" data-nb-words="147" data-nb-chars="935">Viděl jsem, že&nbsp;si&nbsp;přeje, abych jí&nbsp;něco vyprávěl; po&nbsp;obědě stejně nebylo co&nbsp;dělat. Začal jsem o&nbsp;francouzských zámcích, kde jsem často pobýval, o&nbsp;jejich stavebním slohu, zahradách, komnatách a&nbsp;nábytku, o&nbsp;jejich majitelích, ať&nbsp;už&nbsp;šlechticích, nebo zbohatlých měšťanech, také o&nbsp;lahodných specialitách a&nbsp;nepoživatelných výstřednostech, které mi&nbsp;tam byly nabídnuty k&nbsp;jídlu a&nbsp;pití. Katynka poslouchala pozorně, pila kávu, kterou sama uvařila na&nbsp;janičářský způsob, a&nbsp;zapíjela ji&nbsp;vodou. Druhý šálek si&nbsp;však nechala vystydnout, to&nbsp;když jsem se&nbsp;dostal k&nbsp;zážitkům z&nbsp;Francouzské revoluce a&nbsp;líčil, jak některé z&nbsp;těch přepychových zámků vzala lůza útokem a&nbsp;nechala je&nbsp;lehnout popelem. Při těch slovech Katynce zasvítily oči, jako by&nbsp;se&nbsp;v&nbsp;nich na&nbsp;okamžik odrazily plameny z&nbsp;mých vzpomínek. Jako bych v&nbsp;nich poprvé uviděl závist. Udělal jsem ze&nbsp;sebe o&nbsp;Velikonocích protřelého světáka a&nbsp;nebylo mi&nbsp;to&nbsp;nepříjemné. Vyprávět takovému posluchači byla radost.</span></p>
          <p class="chunk" data-nb-ref-number="205" data-nb-words="222" data-nb-chars="1320"><span class="idea" data-nb-ref-number="215" id="idea215" data-nb-words="222" data-nb-chars="1320">Toužila po&nbsp;poznání víc než po&nbsp;čemkoli jiném, tolik jsem pochopil během toho poklidně stráveného odpoledne. Kateřina se&nbsp;sice neusmála, ani když jsem dal k&nbsp;dobru pár historek z&nbsp;vídeňského dvora, ale nebyla aspoň tak smutná jako v&nbsp;posledních dnech. Potom na&nbsp;okno zaťukala děvčata od&nbsp;sousedů, aby se&nbsp;s&nbsp;nimi šla podívat na&nbsp;velikonoční hru. Odpověděla, že&nbsp;letos nepůjde, protože má&nbsp;lepší zábavu. Když si&nbsp;ale jedna smělejší dívka všimla, že&nbsp;v&nbsp;světnici vedle rychtáře, kterému spadla hlava na&nbsp;prsa a&nbsp;tvrdě spí, sedí host, byl jsem také pozván. Zeptal jsem se, co&nbsp;budou hrát. Pan baron se&nbsp;bude bavit, ujistila mě, mám jít určitě s&nbsp;nimi, protože dávají frašku o&nbsp;vzkříšení. Pozvání jsem přijal a&nbsp;vyčkávavě pohlédl na&nbsp;Kateřinu. V&nbsp;zeleném oku jsem zahlédl hněv, zatímco modré se&nbsp;podvolilo: dobrá tedy, půjde taky. Vstala a&nbsp;došla si&nbsp;do&nbsp;komory pro šál, já&nbsp;se&nbsp;potichu zvedl, abych nevzbudil spícího rychtáře, a&nbsp;požádal v&nbsp;letní kuchyni služku o&nbsp;své paraple. V&nbsp;malém výklenku ve&nbsp;stěně, který se&nbsp;téměř ztrácel mezi pánvemi, kastroly, sádelňáky, kruhadly, mlýnky na&nbsp;mák a&nbsp;formami na&nbsp;pečení, jsem spatřil Odradka. Ležel na&nbsp;boku v&nbsp;dřevěných neckách na&nbsp;praní drůbků a&nbsp;díval se&nbsp;na&nbsp;mě&nbsp;široce rozevřenýma očima. Kolem těla měl omotanou krajkovou stuhu, kterou jsem toho dne daroval Kateřině. Vypadal v&nbsp;ní&nbsp;jako nehybné, tiše dýchající, bdělé dítě.</span></p>
        </section>
        <section>
          <p class="chunk" data-nb-ref-number="206" data-nb-words="136" data-nb-chars="801"><span class="idea" data-nb-ref-number="216" id="idea216" data-nb-words="136" data-nb-chars="801">Představení se&nbsp;konalo v&nbsp;hospodě. Dívky, jež se&nbsp;mi&nbsp;představily jako Cilka a&nbsp;Markéta, mi&nbsp;vysvětlily jeho historii: dříve, před dávnými lety, se&nbsp;hrálo v&nbsp;kostele, potom to&nbsp;biskup zakázal, ale hrálo se&nbsp;dál. Odvedli za&nbsp;to&nbsp;v&nbsp;železech pět sedláků, už&nbsp;je&nbsp;to&nbsp;dlouho, ti&nbsp;se&nbsp;do&nbsp;Vsi nikdy nevrátili; jejich ženy proseděly několik nocí v&nbsp;kládě, jedna z&nbsp;toho měla smrt. Od&nbsp;té&nbsp;doby se&nbsp;hry provozovaly tajně, většinou v&nbsp;hospodě a&nbsp;někdy po&nbsp;stodolách, vždy však s&nbsp;vědomím místního kněze, před nímž se&nbsp;ve&nbsp;zpovědnici nic neutají. Bývalý staroveský farář hraní toleroval, a&nbsp;občas se&nbsp;dokonce přišel podívat, zato ten nový jen skřípe zuby a&nbsp;čeká na&nbsp;příležitost, jak velikonoční komedii odzvonit. „Jenže našinec si&nbsp;hraní vzít nenechá,“ řekla s&nbsp;jistotou Markéta, a&nbsp;když jsem se&nbsp;podíval na&nbsp;Kateřinu, potvrdila to&nbsp;kývnutím hlavy.</span></p>
          <p class="chunk" data-nb-ref-number="207" data-nb-words="73" data-nb-chars="474"><span class="idea" data-nb-ref-number="217" id="idea217" data-nb-words="73" data-nb-chars="474">Hospoda byla plná k&nbsp;prasknutí a&nbsp;vyzdobená jarní zelení. Mezi prkna v&nbsp;podlaze byly nastrkány nařezané břízky, ze&nbsp;stropních trámů visely kytice rozkvetlých višňových a&nbsp;hruškových haluzí a&nbsp;v&nbsp;oknech zářil zlatý déšť, který propouštěl světlo, ale zabraňoval nahlédnout dovnitř. Přišli jsme pozdě a&nbsp;zůstali až&nbsp;vzadu, usazeni na&nbsp;dlouhých stolech, odsunutých ke&nbsp;stěně. Hra už&nbsp;dávno začala a&nbsp;zprvu nebylo snadné orientovat se&nbsp;v&nbsp;ději. Na&nbsp;jevišti deklamoval mladík oblečený za&nbsp;pastýře:</span></p>
          <p class="chunk" data-nb-ref-number="208" data-nb-words="7" data-nb-chars="45"><em><span class="idea" data-nb-ref-number="218" id="idea218" data-nb-words="4" data-nb-chars="25">Ukaž, mistře, otce svého,<br></span>
<span class="idea" data-nb-ref-number="219" id="idea219" data-nb-words="3" data-nb-chars="20">toho pána nebeského.</span></em></p>
        </section>
        <section>
          <p class="chunk" data-nb-ref-number="209" data-nb-words="103" data-nb-chars="640"><span class="idea" data-nb-ref-number="220" id="idea220" data-nb-words="103" data-nb-chars="640">Osloveným mistrem byl, jak jsem se&nbsp;dovtípil, Ježíš Nazaretský, kterého přišli prosit, aby vykonal zázrak. Objevila se&nbsp;tam i&nbsp;žena, kterou hrál útlý, velice mladý hoch v&nbsp;tmavé paruce. Hlas mu&nbsp;přeskakoval z&nbsp;bručivého basu do&nbsp;skřípavé fistule, což v&nbsp;hledišti vyvolávalo smích i&nbsp;při pasážích zcela vážných. Jinoch představoval Máří Magdalenu a&nbsp;dělal naivně lascivní pohyby. Kateřina mi&nbsp;řekla, že&nbsp;rok předtím hrála Magdalenu ona a&nbsp;moc se&nbsp;jí&nbsp;to&nbsp;líbilo, přestože se&nbsp;o&nbsp;tuhle oblíbenou roli mládenci vždycky poperou. Zeptal jsem se, jak loňského adepta přesvědčila, aby se&nbsp;Magdaleny vzdal, a&nbsp;ona odpověděla, že&nbsp;ho&nbsp;na&nbsp;jejich zahradě shodila do&nbsp;potoka.</span></p>
          <p class="chunk" data-nb-ref-number="210" data-nb-words="19" data-nb-chars="130"><span class="idea" data-nb-ref-number="221" id="idea221" data-nb-words="19" data-nb-chars="130">Dívky sedící před námi na&nbsp;nás zasyčely, tak jsme zmlkli a&nbsp;sledovali hru. Následující verše doprovodili diváci rozpustilým smíchem:</span></p>
          <p class="chunk" data-nb-ref-number="211" data-nb-words="10" data-nb-chars="67"><em><span class="idea" data-nb-ref-number="222" id="idea222" data-nb-words="5" data-nb-chars="35">Straka na&nbsp;strace přelétla bystřinu,<br></span>
<span class="idea" data-nb-ref-number="223" id="idea223" data-nb-words="5" data-nb-chars="32">maso bez kostí probodlo dívčinu.</span></em></p>
        </section>
        <section>
          <p class="chunk" data-nb-ref-number="212" data-nb-words="79" data-nb-chars="504"><span class="idea" data-nb-ref-number="224" id="idea224" data-nb-words="79" data-nb-chars="504">Kus byl podivně obhroublý na&nbsp;to, že&nbsp;čerpal námět z&nbsp;bible. Ale jindy tak ctnostní sedláci a&nbsp;řemeslníci se&nbsp;dobromyslně smáli a&nbsp;nikdo se&nbsp;nepohoršoval. Úleva, uvolnění, smíchem překryté přiznání vlastní tělesnosti se&nbsp;jim tetelilo v&nbsp;přimhouřených očích a&nbsp;odtud se&nbsp;šířilo zázračně přeměněnou hospodou, dralo se&nbsp;ven otevřenými okny, v&nbsp;nichž voněly barevné kytice. Bláznění nabíralo rychlost a&nbsp;najednou se&nbsp;nedalo zastavit, byl to&nbsp;rozjetý svatební vůz, řítící se&nbsp;do&nbsp;zatáčky k&nbsp;chatrnému mostu. Kdo by&nbsp;se&nbsp;neveselil?</span></p>
          <p class="chunk" data-nb-ref-number="213" data-nb-words="42" data-nb-chars="249"><span class="idea" data-nb-ref-number="225" id="idea225" data-nb-words="42" data-nb-chars="249">Seděl jsem jako přikovaný. Ježíš chodil po&nbsp;vodě, představované azurovými skleněnými korálky, a&nbsp;stěžoval si, že&nbsp;mu&nbsp;apoštolově nerozumějí a&nbsp;žádný z&nbsp;nich mu&nbsp;nechce umýt nohy, jenom Jidáš z&nbsp;toho má&nbsp;zvrácené potěšení, ale to&nbsp;si&nbsp;je&nbsp;raději umyje Ježíš sám.</span></p>
          <p class="chunk" data-nb-ref-number="214" data-nb-words="8" data-nb-chars="45"><em><span class="idea" data-nb-ref-number="226" id="idea226" data-nb-words="3" data-nb-chars="20">Druhové moji veselí,<br></span>
<span class="idea" data-nb-ref-number="227" id="idea227" data-nb-words="5" data-nb-chars="25">smrt nás už&nbsp;brzy rozdělí.</span></em></p>
          <p class="chunk" data-nb-ref-number="215" data-nb-words="12" data-nb-chars="63"><em><span class="idea" data-nb-ref-number="228" id="idea228" data-nb-words="4" data-nb-chars="28">Tomáši, Petře, Jane rozmilý,<br></span>
<span class="idea" data-nb-ref-number="229" id="idea229" data-nb-words="8" data-nb-chars="35">pro vás tu&nbsp;umírám, a&nbsp;vy&nbsp;jste opilí.</span></em></p>
        </section>
        <section>
          <p class="chunk" data-nb-ref-number="216" data-nb-words="84" data-nb-chars="509"><span class="idea" data-nb-ref-number="230" id="idea230" data-nb-words="84" data-nb-chars="509">Potom se&nbsp;mezi stromky objevila dřevěná loďka na&nbsp;kolečkách, s&nbsp;velkou plátěnou plachtou. Pomalu dojela k&nbsp;smutnému Ježíši. Nastoupil do&nbsp;ní&nbsp;a&nbsp;několikrát obeplul jeviště tak, že&nbsp;se&nbsp;držel stěžně a&nbsp;plavidlo postrkoval dopředu, zatímco pod kýlem byly vidět jeho bosé nohy. Když si&nbsp;zaryl do&nbsp;nohy třísku a&nbsp;převrátil loď, chechot sedláků mě&nbsp;ohlušil. Střelil jsem okem po&nbsp;Kateřině; dívala se&nbsp;do&nbsp;okna, jako by&nbsp;o&nbsp;něčem přemýšlela, nebo snad někoho zahlédla mezi kvítky zlatého deště. Skutečně se&nbsp;tam mihl nějaký tmavý stín.</span></p>
          <p class="chunk" data-nb-ref-number="217" data-nb-words="91" data-nb-chars="524"><span class="idea" data-nb-ref-number="231" id="idea231" data-nb-words="91" data-nb-chars="524">Pak přišlo něco neočekávaného – jako z&nbsp;jiné hry. Zpoza kulis vystoupil pětičlenný chór a&nbsp;začal děj komentovat. Ježíš se&nbsp;k&nbsp;němu otočil čelem a&nbsp;poprvé ukázal publiku záda. V&nbsp;tu&nbsp;chvíli jsem pochopil, co&nbsp;má&nbsp;vlastně na&nbsp;sobě: byla to&nbsp;stará košile s&nbsp;křížovou záplatou, jež o&nbsp;Smrtné neděli posloužila jako rubáš pro vynášenou Moranu. Někdo ji&nbsp;musel vylovit z&nbsp;rybníka a&nbsp;schovat právě pro tento účel. I&nbsp;Kateřina ji&nbsp;poznala. Zbledla a&nbsp;nespouštěla už&nbsp;oči z&nbsp;jeviště. Ježíš už&nbsp;nebyl Ježíš. Jeho místo v&nbsp;lodičce zaujal syn obecního slouhy.</span></p>
          <p class="chunk" data-nb-ref-number="218" data-nb-words="8" data-nb-chars="43"><span class="idea" data-nb-ref-number="232" id="idea232" data-nb-words="8" data-nb-chars="43">Clonil si&nbsp;rukou oči a&nbsp;odříkával tato slova:</span></p>
          <p class="chunk" data-nb-ref-number="219" data-nb-words="16" data-nb-chars="103"><em><span class="idea" data-nb-ref-number="233" id="idea233" data-nb-words="3" data-nb-chars="20">Kdepak je&nbsp;kmotřička,<br></span>
<span class="idea" data-nb-ref-number="234" id="idea234" data-nb-words="2" data-nb-chars="17">babička stařičká?<br></span>
<span class="idea" data-nb-ref-number="235" id="idea235" data-nb-words="3" data-nb-chars="20">Do&nbsp;rybníka nechtěla,<br></span>
<span class="idea" data-nb-ref-number="236" id="idea236" data-nb-words="4" data-nb-chars="19">po&nbsp;vodě se&nbsp;vrátila,<br></span>
<span class="idea" data-nb-ref-number="237" id="idea237" data-nb-words="4" data-nb-chars="27">mě&nbsp;nebohého zcela zahubila.</span></em></p>
        </section>
        <section>
          <p class="chunk" data-nb-ref-number="220" data-nb-words="59" data-nb-chars="368"><span class="idea" data-nb-ref-number="238" id="idea238" data-nb-words="59" data-nb-chars="368">Nato se&nbsp;za&nbsp;Jakubovými zády zvedl do&nbsp;nadlidské výšky ohyzdný panák bez tváře, upletený ze&nbsp;suchého rákosí a&nbsp;ověšený zelenými mašličkami. Po&nbsp;jevišti ho&nbsp;vodili tři pořízkové s&nbsp;obličeji začerněnými uhlím. Příšera se&nbsp;pokradmu a&nbsp;za&nbsp;hrobového ticha v&nbsp;sále přiblížila k&nbsp;oběti, zvedla pařáty a&nbsp;udeřila. Jakub se&nbsp;skácel jako špalek a&nbsp;přízrak zmizel za&nbsp;jevištěm. Chór zarecitoval:</span></p>
          <p class="chunk" data-nb-ref-number="221" data-nb-words="10" data-nb-chars="64"><em><span class="idea" data-nb-ref-number="239" id="idea239" data-nb-words="5" data-nb-chars="29">Jakuba mázla po&nbsp;hlavě Pepina,<br></span>
<span class="idea" data-nb-ref-number="240" id="idea240" data-nb-words="5" data-nb-chars="35">včerejší junák dnešní je&nbsp;zdechlina.</span></em></p>
        </section>
        <section>
          <p class="chunk" data-nb-ref-number="222" data-nb-words="44" data-nb-chars="224"><span class="idea" data-nb-ref-number="241" id="idea241" data-nb-words="44" data-nb-chars="224">Členové chóru pak přistupovali k&nbsp;nebožtíkovi, zvedali mu&nbsp;nohy a&nbsp;ruce a&nbsp;zase je&nbsp;pouštěli, aby bouchly o&nbsp;jeviště a&nbsp;bylo jasné, že&nbsp;je&nbsp;po&nbsp;všem. Dokonce ho&nbsp;tahali za&nbsp;nos a&nbsp;foukali mu&nbsp;do&nbsp;uší a&nbsp;on&nbsp;si&nbsp;to&nbsp;nechal líbit, nadobro mrtvý.</span></p>
          <p class="chunk" data-nb-ref-number="223" data-nb-words="87" data-nb-chars="501"><span class="idea" data-nb-ref-number="242" id="idea242" data-nb-words="87" data-nb-chars="501">Tu&nbsp;mezi ně&nbsp;přišla Máří Magdalena a&nbsp;začala naříkat, co&nbsp;že&nbsp;se&nbsp;to&nbsp;s&nbsp;Pánem stalo a&nbsp;jak na&nbsp;vše doplatil. Všiml jsem si, že&nbsp;mladík v&nbsp;sukních si&nbsp;od&nbsp;posledního výstupu vyměnil koudelové vlasy – teď je&nbsp;měl světlé, plné drobných červených kvítků. Co&nbsp;mi&nbsp;však zastavilo dech, byl pohled do&nbsp;jeho očí: skrývaly se&nbsp;za&nbsp;dvěma neforemnými, nápadně barevnými sklíčky spojenými a&nbsp;připevněnými k&nbsp;nosu drátkem. Levé bylo zelené, pravé modré. Z&nbsp;Máří se&nbsp;stala Kateřina, truchlící s&nbsp;tváří v&nbsp;dlaních. Herci ji&nbsp;zvali Nezasmálka.</span></p>
          <p class="chunk" data-nb-ref-number="224" data-nb-words="17" data-nb-chars="100"><span class="idea" data-nb-ref-number="243" id="idea243" data-nb-words="17" data-nb-chars="100">Druhá Nezasmálka seděla vedle mne, strnulá s&nbsp;rukou před ústy, třeštící své podivné oči sama na&nbsp;sebe.</span></p>
          <p class="chunk" data-nb-ref-number="225" data-nb-words="9" data-nb-chars="46"><em><span class="idea" data-nb-ref-number="244" id="idea244" data-nb-words="5" data-nb-chars="24">Čím bych já&nbsp;ho&nbsp;pomazala,<br></span>
<span class="idea" data-nb-ref-number="245" id="idea245" data-nb-words="4" data-nb-chars="22">abych jemu život dala?</span></em></p>
        </section>
        <section>
          <p class="chunk" data-nb-ref-number="226" data-nb-words="31" data-nb-chars="183"><span class="idea" data-nb-ref-number="246" id="idea246" data-nb-words="31" data-nb-chars="183">Takto promluvila ta&nbsp;na&nbsp;jevišti, obracejíc se&nbsp;s&nbsp;otázkou přímo na&nbsp;diváky. Ti&nbsp;byli náhlým zvratem ve&nbsp;hře zaskočeni podobně jako my. Nikdo neporadil, za&nbsp;dívčími zády se&nbsp;hihňalo pět hlasů:</span></p>
          <p class="chunk" data-nb-ref-number="227" data-nb-words="15" data-nb-chars="92"><em><span class="idea" data-nb-ref-number="247" id="idea247" data-nb-words="3" data-nb-chars="22">Nezasmálka masti mísí,<br></span>
<span class="idea" data-nb-ref-number="248" id="idea248" data-nb-words="4" data-nb-chars="25">mrtvé tělo snadno vzkřísí<br></span>
<span class="idea" data-nb-ref-number="249" id="idea249" data-nb-words="4" data-nb-chars="23">Duše však, ta&nbsp;nevstane,<br></span>
<span class="idea" data-nb-ref-number="250" id="idea250" data-nb-words="4" data-nb-chars="22">černá v&nbsp;pekle zůstane!</span></em></p>
        </section>
        <section>
          <p class="chunk" data-nb-ref-number="228" data-nb-words="42" data-nb-chars="254"><span class="idea" data-nb-ref-number="251" id="idea251" data-nb-words="42" data-nb-chars="254">Zlomyslná slova doprovodil ďábelský smích. Už&nbsp;jsem málem odešel, hra se&nbsp;mi&nbsp;přestala líbit, ale vtom se&nbsp;Nezasmálka sklonila k&nbsp;mrtvému, skropila mu&nbsp;skráň vodou a&nbsp;políbila ho. Mladík otevřel oči, vyskočil na&nbsp;nohy a&nbsp;objal ji. Chór, nyní už&nbsp;slavnostně, dodal:</span></p>
          <p class="chunk" data-nb-ref-number="229" data-nb-words="9" data-nb-chars="44"><em><span class="idea" data-nb-ref-number="252" id="idea252" data-nb-words="4" data-nb-chars="20">Jako každé boží dílo<br></span>
<span class="idea" data-nb-ref-number="253" id="idea253" data-nb-words="5" data-nb-chars="24">vše se&nbsp;v&nbsp;dobré obrátilo.</span></em></p>
          <p class="chunk" data-nb-ref-number="230" data-nb-words="9" data-nb-chars="52"><em><span class="idea" data-nb-ref-number="254" id="idea254" data-nb-words="5" data-nb-chars="25">Víra, láska, žert a&nbsp;smích<br></span>
<span class="idea" data-nb-ref-number="255" id="idea255" data-nb-words="4" data-nb-chars="27">vposled vykoupí tvůj hřích.</span></em></p>
        </section>
        <section>
          <p class="chunk" data-nb-ref-number="231" data-nb-words="93" data-nb-chars="573"><span class="idea" data-nb-ref-number="256" id="idea256" data-nb-words="93" data-nb-chars="573">V&nbsp;poslední větě zazněl falešný tón. Ale jaký? Snad že&nbsp;neodpovídal předchozím slokám. Obecenstvo pískalo, dupalo a&nbsp;bouchalo sklenicemi o&nbsp;stoly. Když se&nbsp;herec představující Nezasmálku uklonil, nechal si&nbsp;z&nbsp;hlavy spadnout světlou paruku a&nbsp;tím se&nbsp;odmaskoval – poznal jsem v&nbsp;něm mládence, který posledně přivedl osla, abych na&nbsp;něm jako vítěz Kateřininy soutěže vedl procesí. Diváci mu&nbsp;teď provolávali slávu a&nbsp;i&nbsp;já&nbsp;jsem hlučně tleskal a&nbsp;dvakrát zvolal „bravo“. Katynka seděla a&nbsp;mlčela, opět hledíc na&nbsp;okno. Teď bylo jasně vidět, že&nbsp;za&nbsp;kyticí zlatého deště někdo stojí a&nbsp;poslouchá.</span></p>
          <p class="chunk" data-nb-ref-number="232" data-nb-words="57" data-nb-chars="299"><span class="idea" data-nb-ref-number="257" id="idea257" data-nb-words="57" data-nb-chars="299">Napadlo mne, že&nbsp;je&nbsp;to&nbsp;učitel. Ale ten hned nato přišel na&nbsp;jeviště – herci ho&nbsp;přivedli zezadu jako v&nbsp;opravdové opeře a&nbsp;on&nbsp;se&nbsp;ukláněl a&nbsp;děkoval divákům za&nbsp;přízeň. Dovtípil jsem se, že&nbsp;pašijovou frašku s&nbsp;chasou nacvičil on&nbsp;– on&nbsp;je&nbsp;i&nbsp;autorem přepisů v&nbsp;postavách a&nbsp;ději. Šel jsem mu&nbsp;k&nbsp;pódiu pogratulovat.</span></p>
          <p class="chunk" data-nb-ref-number="233" data-nb-words="39" data-nb-chars="207"><span class="idea" data-nb-ref-number="258" id="idea258" data-nb-words="39" data-nb-chars="207">Uviděl mě, zčervenal a&nbsp;seskočil dolů. Když přijal mé&nbsp;uznání, hluboce se&nbsp;uklonil, ale viděl jsem na&nbsp;něm, že&nbsp;je&nbsp;to&nbsp;spíše posměch než úcta. Vrátil jsem se&nbsp;k&nbsp;svému místu vzadu v&nbsp;sále, ale Kateřina tam už&nbsp;nebyla.</span></p>
        </section>
        <section>
          <p class="chunk" data-nb-ref-number="234" data-nb-words="74" data-nb-chars="450"><span class="idea" data-nb-ref-number="259" id="idea259" data-nb-words="74" data-nb-chars="450">S&nbsp;učitelem jsem se&nbsp;viděl druhý den ráno. Velikonoční pondělí začalo vesele. Od&nbsp;časného jitra jsem zvenčí slyšel mužský a&nbsp;ženský smích a&nbsp;ještě v&nbsp;posteli jsem se&nbsp;podivoval nad tím, s&nbsp;jakou chutí dokáže staroveská mládež dodržovat ten tradiční český zvyk. Vyhlédl jsem z&nbsp;úzkého okna obráceného na&nbsp;východ, slunce viselo nad horou jako svůj vlastní obraz, žhavé zlaté vejce, od&nbsp;něhož chytl bukový les a&nbsp;rozhořel se&nbsp;jasnou červení, stvrzující příchod jara.</span></p>
          <p class="chunk" data-nb-ref-number="235" data-nb-words="115" data-nb-chars="645"><span class="idea" data-nb-ref-number="260" id="idea260" data-nb-words="115" data-nb-chars="645">Shlédl jsem pod sebe. V&nbsp;houští u&nbsp;potoka se&nbsp;nějaký hoch v&nbsp;bílé košili rozháněl pomlázkou spletenou z&nbsp;vrbových prutů, jakési děvče na&nbsp;něho za&nbsp;keřem dělalo dlouhý nos a&nbsp;vyhýbalo se&nbsp;jeho šermířským výpadům. Potom však, jako by&nbsp;si&nbsp;uvědomilo, co&nbsp;se&nbsp;sluší a&nbsp;patří, schválně zůstalo stát a&nbsp;dostalo výprask. Rány dopadaly zprudka, v&nbsp;hlase oběti se&nbsp;mísila bolest s&nbsp;uspokojením a&nbsp;já&nbsp;nad tím kroutil hlavou. Po&nbsp;desátém šlehnutí přes tenkou sukni přistoupila dívka k&nbsp;mládenci, vzala mu&nbsp;tváře do&nbsp;dlaní a&nbsp;políbila ho&nbsp;na&nbsp;ústa. Skáceli se&nbsp;do&nbsp;trávy na&nbsp;šikmém břehu a&nbsp;já&nbsp;odvrátil své staré oči. Budu to&nbsp;muset posekat, řekl jsem si, jestlipak se&nbsp;tu&nbsp;někde najde srp?</span></p>
          <p class="chunk" data-nb-ref-number="236" data-nb-words="23" data-nb-chars="134"><span class="idea" data-nb-ref-number="261" id="idea261" data-nb-words="23" data-nb-chars="134">Oblékl jsem se&nbsp;a&nbsp;vyšel ven. Ti&nbsp;dva byli pryč. Málem jsem na&nbsp;prahu rozšlápl malou ošatku s&nbsp;jedinou červenou kraslicí, malovanou voskem.</span></p>
          <p class="chunk" data-nb-ref-number="237" data-nb-words="137" data-nb-chars="844"><span class="idea" data-nb-ref-number="262" id="idea262" data-nb-words="137" data-nb-chars="844">Vyfouknuté a&nbsp;osušené vejce bylo zvláštně vyzdobeno. Zvedl jsem je&nbsp;před oči a&nbsp;prohlížel si&nbsp;čtyři stromečky, znázorněné jednoduše a&nbsp;tak jasně, jak kreslí jehličnaté stromy dítě. Uprostřed mezi nimi byl křížek. Tuhle konstelaci jsem odněkud znal. Otočil jsem se&nbsp;a&nbsp;pohlédl na&nbsp;Vlhošť, nyní za&nbsp;ranním oparem, na&nbsp;temeni namodralou, na&nbsp;úpatí zelenou a&nbsp;šedivou. Slunce se&nbsp;teď zakulatilo a&nbsp;vystoupilo vysoko na&nbsp;oblohu, vše blízké dostalo ostré obrysy, vše vzdálené se&nbsp;ztrácelo v&nbsp;mlze neskutečna. Neviděl jsem víc než kousek své země; cítil jsem, že&nbsp;o&nbsp;zbytku světa nepotřebuji vědět zhola nic. A&nbsp;pochopil jsem, že&nbsp;stihnu-li do&nbsp;své smrti důkladně poznat aspoň území přehlédnutelné od&nbsp;mého domu, bude můj život naplněn. Strávit byť jediný další den v&nbsp;cizině by&nbsp;bylo nesnesitelné, při pomyšlení na&nbsp;to, že&nbsp;bych někdy musel odejít, jsem cítil trýznivou hrozbu.</span></p>
          <p class="chunk" data-nb-ref-number="238" data-nb-words="46" data-nb-chars="237"><span class="idea" data-nb-ref-number="263" id="idea263" data-nb-words="46" data-nb-chars="237">V&nbsp;rukou jsem však měl kraslici se&nbsp;čtyřmi stromy a&nbsp;křížkem, malou a&nbsp;křehkou. Nevěděl jsem, od&nbsp;koho je, a&nbsp;neodvažoval jsem se&nbsp;hádat. Otáčel jsem s&nbsp;ní&nbsp;v&nbsp;prstech, zkoumal ji&nbsp;ze&nbsp;všech stran a&nbsp;těšil se&nbsp;z&nbsp;ní. Nejkrásnější bylo nic o&nbsp;ní&nbsp;nevědět.</span></p>
          <p class="chunk" data-nb-ref-number="239" data-nb-words="10" data-nb-chars="59"><span class="idea" data-nb-ref-number="264" id="idea264" data-nb-words="10" data-nb-chars="59">Tolik jsem však věděl, že&nbsp;tento vzácný dárek musím chránit.</span></p>
          <p class="chunk" data-nb-ref-number="240" data-nb-words="56" data-nb-chars="331"><span class="idea" data-nb-ref-number="265" id="idea265" data-nb-words="56" data-nb-chars="331">Ještě jsem nebyl po&nbsp;snídani, když někdo zabušil na&nbsp;dveře a&nbsp;vyvolal mě&nbsp;mým šlechtickým titulem a&nbsp;křestním jménem. Poznal jsem příchozího po&nbsp;hlase a&nbsp;vyzval ho, aby šel dál, že&nbsp;nemám zamčeno. Byl to&nbsp;kantor Voves, oblečený do&nbsp;svátečního modrožlutého kabátu, s&nbsp;nímž jsem ve&nbsp;vesnici vyvolal takový obdiv. On&nbsp;v&nbsp;něm vypadal jako postilion.</span></p>
          <p class="chunk" data-nb-ref-number="241" data-nb-words="20" data-nb-chars="112"><span class="idea" data-nb-ref-number="266" id="idea266" data-nb-words="20" data-nb-chars="112">„Vím, kde dnes najdete Katynku,“ oznámil mi&nbsp;s&nbsp;radostí v&nbsp;hlase. V&nbsp;jedné ruce nesl pomlázku, v&nbsp;druhé nějaký balík.</span></p>
          <p class="chunk" data-nb-ref-number="242" data-nb-words="7" data-nb-chars="39"><span class="idea" data-nb-ref-number="267" id="idea267" data-nb-words="7" data-nb-chars="39">„Proč myslíte, že&nbsp;bych ji&nbsp;chtěl vidět?“</span></p>
          <p class="chunk" data-nb-ref-number="243" data-nb-words="35" data-nb-chars="177"><span class="idea" data-nb-ref-number="268" id="idea268" data-nb-words="35" data-nb-chars="177">„Aby dostala výprask. Mluvil jsem s&nbsp;ní&nbsp;brzy ráno ve&nbsp;Vsi, říkala, že&nbsp;jde k&nbsp;vám a&nbsp;nese vám kraslici. Musíte ji&nbsp;za&nbsp;to&nbsp;odměnit.“ Vypadal natěšeně, jako by&nbsp;to&nbsp;rád s&nbsp;chutí udělal sám.</span></p>
          <p class="chunk" data-nb-ref-number="244" data-nb-words="20" data-nb-chars="113"><span class="idea" data-nb-ref-number="269" id="idea269" data-nb-words="20" data-nb-chars="113">„Ta kraslice byla od&nbsp;ní? Už&nbsp;jsem ji&nbsp;snědl,“ řekl jsem lhostejně a&nbsp;ukázal na&nbsp;oddrolenou bílou skořápku pod stolem.</span></p>
          <p class="chunk" data-nb-ref-number="245" data-nb-words="37" data-nb-chars="216"><span class="idea" data-nb-ref-number="270" id="idea270" data-nb-words="37" data-nb-chars="216">V&nbsp;jeho tváři se&nbsp;objevilo překvapení. „Dostal jste bílou? A&nbsp;uvařenou? Myslel jsem, že&nbsp;pro vás má&nbsp;krásnou červenou. No, možná ji&nbsp;schovává pro někoho jiného. Ale poslyšte, to&nbsp;jste ji&nbsp;jen tak snědl? Kraslici od&nbsp;Katynky?“</span></p>
          <p class="chunk" data-nb-ref-number="246" data-nb-words="7" data-nb-chars="31"><span class="idea" data-nb-ref-number="271" id="idea271" data-nb-words="7" data-nb-chars="31">„Ano. Co&nbsp;byste s&nbsp;ní&nbsp;udělal vy?“</span></p>
          <p class="chunk" data-nb-ref-number="247" data-nb-words="27" data-nb-chars="138"><span class="idea" data-nb-ref-number="272" id="idea272" data-nb-words="27" data-nb-chars="138">„Já? Proč zrovna já? Já&nbsp;se&nbsp;od&nbsp;ní&nbsp;dočkám leda tak výsměchu. Ale kdybych něco tak vzácného dostal já, vystavil bych si&nbsp;to&nbsp;a&nbsp;chlubil se&nbsp;tím.“</span></p>
          <p class="chunk" data-nb-ref-number="248" data-nb-words="6" data-nb-chars="38"><span class="idea" data-nb-ref-number="273" id="idea273" data-nb-words="6" data-nb-chars="38">„Tak prosím vyřiďte Kateřině můj dík.“</span></p>
          <p class="chunk" data-nb-ref-number="249" data-nb-words="31" data-nb-chars="161"><span class="idea" data-nb-ref-number="274" id="idea274" data-nb-words="31" data-nb-chars="161">„S laskavým prominutím – to&nbsp;byste měl udělat vy&nbsp;sám. Ono se&nbsp;to&nbsp;jinak provádí obráceně: vy&nbsp;jí&nbsp;přijdete naplácat a&nbsp;ona vám za&nbsp;to&nbsp;dá&nbsp;kraslici. Říká se&nbsp;tomu koleda.“</span></p>
          <p class="chunk" data-nb-ref-number="250" data-nb-words="37" data-nb-chars="205"><span class="idea" data-nb-ref-number="275" id="idea275" data-nb-words="37" data-nb-chars="205">„To je&nbsp;vskutku podivný zvyk, české ženy musí být žádané zboží, když za&nbsp;výprask rozdávají jídlo. Ale já&nbsp;už&nbsp;se&nbsp;ničemu nedivím. Ale proč mi&nbsp;tu&nbsp;kraslici přinesla, když jsem ani nevěděl, že&nbsp;o&nbsp;ni&nbsp;mám koledovat?“</span></p>
          <p class="chunk" data-nb-ref-number="251" data-nb-words="7" data-nb-chars="41"><span class="idea" data-nb-ref-number="276" id="idea276" data-nb-words="7" data-nb-chars="41">„Zpytovat její nápady je&nbsp;jako mlít vodu.“</span></p>
          <p class="chunk" data-nb-ref-number="252" data-nb-words="32" data-nb-chars="155"><span class="idea" data-nb-ref-number="277" id="idea277" data-nb-words="32" data-nb-chars="155">„Vy tedy myslíte, že&nbsp;bych ji&nbsp;měl vyhledat a&nbsp;náležitě – po&nbsp;vašem – jí&nbsp;za&nbsp;dárek poděkovat? A&nbsp;co&nbsp;když je&nbsp;to&nbsp;jen oplátka za&nbsp;věc, kterou jsem jí&nbsp;daroval včera?“</span></p>
          <p class="chunk" data-nb-ref-number="253" data-nb-words="40" data-nb-chars="234"><span class="idea" data-nb-ref-number="278" id="idea278" data-nb-words="40" data-nb-chars="234">„To je&nbsp;možné, ale na&nbsp;rituálu to&nbsp;nic nemění. Musíte Kateřinu vyplatit, jinak by&nbsp;se&nbsp;urazila. Zdejší lidé nejsou moc vzdělaní a&nbsp;nevytáhli nos dál než do&nbsp;Úštěku na&nbsp;pouť, ale jsou přesvědčení, že&nbsp;podvolit se&nbsp;starobylému řádu je&nbsp;povinnost.“</span></p>
          <p class="chunk" data-nb-ref-number="254" data-nb-words="7" data-nb-chars="38"><span class="idea" data-nb-ref-number="279" id="idea279" data-nb-words="7" data-nb-chars="38">„Co kdyby si&nbsp;to&nbsp;ženy nenechaly líbit?“</span></p>
          <p class="chunk" data-nb-ref-number="255" data-nb-words="67" data-nb-chars="378"><span class="idea" data-nb-ref-number="280" id="idea280" data-nb-words="67" data-nb-chars="378">„Mají strach, že&nbsp;se&nbsp;tím naruší jejich rovnováha, jako se&nbsp;to&nbsp;stalo Kateřině. Panuje názor, že&nbsp;o&nbsp;Jakuba přišla vinou své svéhlavosti a&nbsp;neposlušnosti. S&nbsp;tou kraslicí to&nbsp;není jen tak. Dříve za&nbsp;Katynkou chodil na&nbsp;koledu jen rychtář a&nbsp;Jakub, nikdo jiný se&nbsp;neodvážil. Letos celá chasa věděla, že&nbsp;Katynka daruje jenom jednu; mělo se&nbsp;za&nbsp;to, že&nbsp;připadne jejímu otci. A&nbsp;dostal jste ji&nbsp;vy.“</span></p>
          <p class="chunk" data-nb-ref-number="256" data-nb-words="8" data-nb-chars="37"><span class="idea" data-nb-ref-number="281" id="idea281" data-nb-words="8" data-nb-chars="37">„To jsem si&nbsp;asi měl dárku víc vážit.“</span></p>
          <p class="chunk" data-nb-ref-number="257" data-nb-words="6" data-nb-chars="24"><span class="idea" data-nb-ref-number="282" id="idea282" data-nb-words="6" data-nb-chars="24">„Co já&nbsp;bych za&nbsp;něj dal!“</span></p>
          <p class="chunk" data-nb-ref-number="258" data-nb-words="18" data-nb-chars="111"><span class="idea" data-nb-ref-number="283" id="idea283" data-nb-words="18" data-nb-chars="111">„Z vašich slov vyplývá, že&nbsp;Kateřinu milujete. Zkusil jste jí&nbsp;učinit vážný návrh, nebo jste se&nbsp;zalekl rychtáře?“</span></p>
          <p class="chunk" data-nb-ref-number="259" data-nb-words="17" data-nb-chars="109"><span class="idea" data-nb-ref-number="284" id="idea284" data-nb-words="17" data-nb-chars="109">„Rychtáře se&nbsp;nikdo nebojí,“ řekl téměř šeptem, v&nbsp;tváři najednou popelavý. „O masopustu jsem jí&nbsp;vyznal lásku.“</span></p>
          <p class="chunk" data-nb-ref-number="260" data-nb-words="15" data-nb-chars="84"><span class="idea" data-nb-ref-number="285" id="idea285" data-nb-words="15" data-nb-chars="84">Při jeho slovech mě&nbsp;bodlo u&nbsp;srdce. Bezvýrazně jsem řekl: „A ona? Co&nbsp;vám odpověděla?“</span></p>
          <p class="chunk" data-nb-ref-number="261" data-nb-words="20" data-nb-chars="132"><span class="idea" data-nb-ref-number="286" id="idea286" data-nb-words="20" data-nb-chars="132">„Že by&nbsp;raději ležela na&nbsp;dně rybníka, než sdílela život s&nbsp;takovým hlupákem. Hlupákem, pane. Nikoli chudákem nebo ubožákem. Hlupákem.“</span></p>
          <p class="chunk" data-nb-ref-number="262" data-nb-words="14" data-nb-chars="78"><span class="idea" data-nb-ref-number="287" id="idea287" data-nb-words="14" data-nb-chars="78">Překvapilo to&nbsp;i&nbsp;mě&nbsp;a&nbsp;zároveň jsem tušil, čím si&nbsp;mohl Kateřinu tak znepřátelit.</span></p>
          <p class="chunk" data-nb-ref-number="263" data-nb-words="18" data-nb-chars="113"><span class="idea" data-nb-ref-number="288" id="idea288" data-nb-words="18" data-nb-chars="113">„Poslyšte, nedával jste jí&nbsp;číst toho svého Feuerbacha? Slyšel jsem ji&nbsp;mluvit s&nbsp;německými děvčaty, řeč umí dobře.“</span></p>
          <p class="chunk" data-nb-ref-number="264" data-nb-words="40" data-nb-chars="216"><span class="idea" data-nb-ref-number="289" id="idea289" data-nb-words="40" data-nb-chars="216">Přikývl. „Myšlenky o&nbsp;smrti jsem jí&nbsp;půjčil a&nbsp;přiznal jsem se, ke&nbsp;své škodě a&nbsp;riziku, že&nbsp;jsem ateista. Nikomu to&nbsp;neprozradila, taková není, ale od&nbsp;té&nbsp;doby mě&nbsp;nenávidí. Víte, co&nbsp;udělala s&nbsp;tou knihou? Hodila ji&nbsp;do&nbsp;ohně.“</span></p>
          <p class="chunk" data-nb-ref-number="265" data-nb-words="7" data-nb-chars="44"><span class="idea" data-nb-ref-number="290" id="idea290" data-nb-words="7" data-nb-chars="44">Něco mě&nbsp;napadlo. „Máte i&nbsp;Charlese Fouriera?“</span></p>
          <p class="chunk" data-nb-ref-number="266" data-nb-words="7" data-nb-chars="52"><span class="idea" data-nb-ref-number="291" id="idea291" data-nb-words="7" data-nb-chars="52">„Toho francouzského utopiána? Můžu si&nbsp;něco opatřit.“</span></p>
          <p class="chunk" data-nb-ref-number="267" data-nb-words="29" data-nb-chars="155"><span class="idea" data-nb-ref-number="292" id="idea292" data-nb-words="29" data-nb-chars="155">„Nebo abbé Morelly, u&nbsp;Katynky to&nbsp;zkuste raději s&nbsp;ním. Ale buďte opatrný, aby se&nbsp;o&nbsp;tom někdo nedozvěděl. Přišel byste o&nbsp;místo a&nbsp;mohl byste dopadnout i&nbsp;hůř.“</span></p>
          <p class="chunk" data-nb-ref-number="268" data-nb-words="41" data-nb-chars="204"><span class="idea" data-nb-ref-number="293" id="idea293" data-nb-words="41" data-nb-chars="204">„Kvůli ní&nbsp;to&nbsp;udělám bez váhání. Obávám se&nbsp;ale, že&nbsp;jsem si&nbsp;to&nbsp;u&nbsp;ní&nbsp;rozlil nadobro. I&nbsp;tak děkuji za&nbsp;radu, pane barone, pokusím se&nbsp;udobřit si&nbsp;ji.“ A&nbsp;po&nbsp;chvíli dodal: „Myslíte, že&nbsp;by&nbsp;mě&nbsp;ještě mohla mít ráda?“</span></p>
          <p class="chunk" data-nb-ref-number="269" data-nb-words="26" data-nb-chars="145"><span class="idea" data-nb-ref-number="294" id="idea294" data-nb-words="26" data-nb-chars="145">„Naděje umírá poslední,“ usmál jsem se&nbsp;na&nbsp;něj. A&nbsp;v&nbsp;duchu jsem vrazil prsty do&nbsp;těch jeho pitomých očí. „Kde ji&nbsp;vlastně najdu? Ne&nbsp;naději, Katynku.“</span></p>
          <p class="chunk" data-nb-ref-number="270" data-nb-words="45" data-nb-chars="252"><span class="idea" data-nb-ref-number="295" id="idea295" data-nb-words="45" data-nb-chars="252">„Já bych obě hledal na&nbsp;jednom místě. V&nbsp;lese nad vesnicí je&nbsp;dubový háj, vede k&nbsp;němu stezka starým úvozem. Když se&nbsp;dáte nalevo od&nbsp;kostela uličkou mezi chalupami, vyjdete za&nbsp;humna a&nbsp;budete se&nbsp;držet na&nbsp;severozápad, najdete rozcestí. Tam na&nbsp;vás bude čekat.“</span></p>
          <p class="chunk" data-nb-ref-number="271" data-nb-words="3" data-nb-chars="25"><span class="idea" data-nb-ref-number="296" id="idea296" data-nb-words="3" data-nb-chars="25">„Nechcete mě&nbsp;doprovodit?“</span></p>
          <p class="chunk" data-nb-ref-number="272" data-nb-words="30" data-nb-chars="144"><span class="idea" data-nb-ref-number="297" id="idea297" data-nb-words="30" data-nb-chars="144">„Do Vsi ze&nbsp;srdce rád, pak ale musíte sám. Já… Zatím si&nbsp;za&nbsp;Kateřinou netroufám. Ta&nbsp;hra včera. Jistě jste si&nbsp;všiml, že&nbsp;to&nbsp;bylo o&nbsp;ní&nbsp;a&nbsp;o&nbsp;Jakubovi.“</span></p>
          <p class="chunk" data-nb-ref-number="273" data-nb-words="21" data-nb-chars="99"><span class="idea" data-nb-ref-number="298" id="idea298" data-nb-words="21" data-nb-chars="99">„Ano. Kdyby Jakub žil, asi by&nbsp;si&nbsp;na&nbsp;vás počkal někde za&nbsp;hospodou a&nbsp;pak si&nbsp;to&nbsp;s&nbsp;vámi pěkně vyřídil.“</span></p>
          <p class="chunk" data-nb-ref-number="274" data-nb-words="31" data-nb-chars="164"><span class="idea" data-nb-ref-number="299" id="idea299" data-nb-words="31" data-nb-chars="164">Přikývl. „Ona si&nbsp;myslí, že&nbsp;jsem zbabělec. Ale tak to&nbsp;není. Nemohl jsem se&nbsp;na&nbsp;ten jejich vztah dívat. Přiznám se&nbsp;vám, že&nbsp;jsem měl radost, když se&nbsp;ten ničema utopil.“</span></p>
          <p class="chunk" data-nb-ref-number="275" data-nb-words="13" data-nb-chars="74"><span class="idea" data-nb-ref-number="300" id="idea300" data-nb-words="13" data-nb-chars="74">„Ale nebylo to&nbsp;jinak? Slyšel jsem něco o&nbsp;nějakém strašidle za&nbsp;bílého dne.“</span></p>
          <p class="chunk" data-nb-ref-number="276" data-nb-words="17" data-nb-chars="107"><span class="idea" data-nb-ref-number="301" id="idea301" data-nb-words="17" data-nb-chars="107">„Chasníci vidí po&nbsp;dvou žejdlících ledacos, děvčata zas všemu věří. Jakub se&nbsp;naparoval a&nbsp;osud ho&nbsp;potrestal.“</span></p>
          <p class="chunk" data-nb-ref-number="277" data-nb-words="1" data-nb-chars="7"><span class="idea" data-nb-ref-number="302" id="idea302" data-nb-words="1" data-nb-chars="7">„Osud?“</span></p>
          <p class="chunk" data-nb-ref-number="278" data-nb-words="4" data-nb-chars="25"><span class="idea" data-nb-ref-number="303" id="idea303" data-nb-words="4" data-nb-chars="25">„Já na&nbsp;Pánaboha nevěřím.“</span></p>
          <p class="chunk" data-nb-ref-number="279" data-nb-words="7" data-nb-chars="28"><span class="idea" data-nb-ref-number="304" id="idea304" data-nb-words="7" data-nb-chars="28">Už&nbsp;jsem se&nbsp;ho&nbsp;na&nbsp;nic neptal.</span></p>
          <p class="chunk" data-nb-ref-number="280" data-nb-words="65" data-nb-chars="386"><span class="idea" data-nb-ref-number="305" id="idea305" data-nb-words="65" data-nb-chars="386">Chvíli okouněl, než se&nbsp;rozpomněl na&nbsp;balík, co&nbsp;držel v&nbsp;ruce. Postavil ho&nbsp;na&nbsp;stůl. Byla to&nbsp;kulatá krabice potažená slézovým batistem. Sňal z&nbsp;ní&nbsp;víko. Uvnitř se&nbsp;skrývalo pouzdro z&nbsp;tuhého papíru. Vyňal je, položil vedle krabice a&nbsp;vyzval mě, abych je&nbsp;otevřel. Učinil jsem tak – a&nbsp;na&nbsp;stole stál hnědorudý klobouk matného lesku, s&nbsp;vysokou střechou a&nbsp;krátkou krempou, ozdobený karmínovou mašlí.</span></p>
          <p class="chunk" data-nb-ref-number="281" data-nb-words="9" data-nb-chars="66"><span class="idea" data-nb-ref-number="306" id="idea306" data-nb-words="9" data-nb-chars="66">„Brummell! Jak pikantní – Brummellův cylindrický klobouk. A&nbsp;tady!“</span></p>
          <p class="chunk" data-nb-ref-number="282" data-nb-words="45" data-nb-chars="244"><span class="idea" data-nb-ref-number="307" id="idea307" data-nb-words="45" data-nb-chars="244">Učitele mé&nbsp;nadšení zaskočilo. „Líbí se&nbsp;vám? To&nbsp;jsem rád. Zkuste si&nbsp;ho. Nechal jsem ho&nbsp;zmenšit, obvod hlavy se&nbsp;mi&nbsp;zdál u&nbsp;modisty moc velký. Počítal jsem, že&nbsp;můžete mít tak moji míru.“ Vytáhl z&nbsp;kapsy pouťové zrcátko a&nbsp;nastavil mi&nbsp;ho&nbsp;před obličej.</span></p>
          <p class="chunk" data-nb-ref-number="283" data-nb-words="68" data-nb-chars="390"><span class="idea" data-nb-ref-number="308" id="idea308" data-nb-words="68" data-nb-chars="390">Pomalu, dá&nbsp;se&nbsp;říct slavnostně, jsem si&nbsp;nasadil cylindr na&nbsp;hlavu, jako by&nbsp;to&nbsp;byla královská koruna. Sklouzl mi&nbsp;po&nbsp;vlasech hladce, vpředu se&nbsp;opřel o&nbsp;obočí, vzadu o&nbsp;lebeční pahrbek. Na&nbsp;místě jsem se&nbsp;rozhodl, že&nbsp;si&nbsp;ho&nbsp;nechám. Předal jsem Vovsovi dvě zlatky pro modistu, protože právě tuto nehoráznou sumu ten vydřiduch požadoval, a&nbsp;půlkorunu dal učiteli od&nbsp;cesty za&nbsp;to, že&nbsp;mi&nbsp;tu&nbsp;krásu obstaral.</span></p>
          <p class="chunk" data-nb-ref-number="284" data-nb-words="30" data-nb-chars="183"><span class="idea" data-nb-ref-number="309" id="idea309" data-nb-words="30" data-nb-chars="183">Druhou vzácnost, tu, kterou jsem získal onoho rána ještě před příchodem učitele a&nbsp;pak mu&nbsp;ji&nbsp;zatajil, jsem zanechal ve&nbsp;vitríně mezi porcelánovými koflíky. Chtěl jsem ji&nbsp;jenom pro sebe.</span></p>
          <p class="chunk" data-nb-ref-number="285" data-nb-words="73" data-nb-chars="409"><span class="idea" data-nb-ref-number="310" id="idea310" data-nb-words="73" data-nb-chars="409">Vyšli jsme ven a&nbsp;já&nbsp;zamkl svou Věž. Než jsme vyrazili k&nbsp;vesnici, omluvil jsem se, že&nbsp;si&nbsp;ještě u&nbsp;potoka umyju ruce. Sestoupil jsem u&nbsp;olší k&nbsp;vodě, přidržel se&nbsp;obnažených kořenů nad břehem a&nbsp;nabral plný cylindr. Důkladně jsem vypláchl dýnko, zatřepal jím, neprosákla ani kapka. Trochu vody jsem nechal na&nbsp;dně a&nbsp;narazil si&nbsp;klobouk na&nbsp;hlavu. Věděl jsem, že&nbsp;pokud jej nesundám, mé&nbsp;vlasy zůstanou vlhké až&nbsp;do&nbsp;večera.</span></p>
          <p class="chunk" data-nb-ref-number="286" data-nb-words="52" data-nb-chars="314"><span class="idea" data-nb-ref-number="311" id="idea311" data-nb-words="52" data-nb-chars="314">Cestou do&nbsp;Vsi, kterou jsme vážili oklikou po&nbsp;vozové cestě, jsme mluvili o&nbsp;pašijové hře z&nbsp;předchozího dne. Voves mi&nbsp;vyložil, že&nbsp;to&nbsp;byl Mastičkář, k&nbsp;jehož zakázanému textu se&nbsp;dostal v&nbsp;seminární knihovně v&nbsp;Litoměřicích. Hra ho&nbsp;nadchla drsným jazykem lidu, některá místa však byla tak vulgární, že&nbsp;je&nbsp;musel vyškrtnout.</span></p>
          <p class="chunk" data-nb-ref-number="287" data-nb-words="52" data-nb-chars="281"><span class="idea" data-nb-ref-number="312" id="idea312" data-nb-words="52" data-nb-chars="281">Po&nbsp;smrti mladého Jakuba ho&nbsp;napadlo událost do&nbsp;hry zakomponovat, aby zesměšnila evangelia – samozřejmě pouze v&nbsp;tento jediný den v&nbsp;roce – i&nbsp;lidi ze&nbsp;Vsi. Aby, jak to&nbsp;vyjádřil, ťala do&nbsp;živého. Zasáhl tím hlavně Kateřinu a&nbsp;byl si&nbsp;toho vědom. Mstil se&nbsp;za&nbsp;urážku, kterou mu&nbsp;vmetla do&nbsp;očí.</span></p>
          <p class="chunk" data-nb-ref-number="288" data-nb-words="58" data-nb-chars="317"><span class="idea" data-nb-ref-number="313" id="idea313" data-nb-words="58" data-nb-chars="317">Když už&nbsp;o&nbsp;hře začal, poznamenal jsem, že&nbsp;se&nbsp;mi&nbsp;líbila, ale některé věci jsem nepochopil, podle mého názoru byly podány nejasně. Řekl jsem, že&nbsp;jakkoli se&nbsp;ztotožňuji s&nbsp;vírou a&nbsp;láskou, jež v&nbsp;závěrečné sloce měly vykoupit hřích, nemohu se&nbsp;smířit s&nbsp;žertem a&nbsp;smíchem. A&nbsp;dodal jsem, že&nbsp;mi&nbsp;tam chybí pokání a&nbsp;snaha o&nbsp;nápravu.</span></p>
          <p class="chunk" data-nb-ref-number="289" data-nb-words="22" data-nb-chars="119"><span class="idea" data-nb-ref-number="314" id="idea314" data-nb-words="22" data-nb-chars="119">Učitel nedůtklivě prohlásil, že&nbsp;ve&nbsp;hře je&nbsp;všechno, co&nbsp;tam být má. Na&nbsp;žádný žert si&nbsp;však nevzpomínal, to&nbsp;tam prý nebylo.</span></p>
          <p class="chunk" data-nb-ref-number="290" data-nb-words="14" data-nb-chars="85"><span class="idea" data-nb-ref-number="315" id="idea315" data-nb-words="14" data-nb-chars="85">Abychom si&nbsp;to&nbsp;vyjasnili, zopakoval jsem mu&nbsp;závěrečné verše, jak jsem si&nbsp;je&nbsp;pamatoval:</span></p>
          <p class="chunk" data-nb-ref-number="291" data-nb-words="9" data-nb-chars="52"><em><span class="idea" data-nb-ref-number="316" id="idea316" data-nb-words="5" data-nb-chars="25">Víra, láska, žert a&nbsp;smích<br></span>
<span class="idea" data-nb-ref-number="317" id="idea317" data-nb-words="4" data-nb-chars="27">vposled vykoupí tvůj hřích.</span></em></p>
        </section>
        <section>
          <p class="chunk" data-nb-ref-number="292" data-nb-words="25" data-nb-chars="146"><span class="idea" data-nb-ref-number="318" id="idea318" data-nb-words="25" data-nb-chars="146">Voves si&nbsp;je&nbsp;nechal přeříkat ještě jednou a&nbsp;potom se&nbsp;zasmál. „To jste se, pane barone, s&nbsp;prominutím přeslechl. Ty&nbsp;verše jdou ve&nbsp;skutečnosti takhle:</span></p>
          <p class="chunk" data-nb-ref-number="293" data-nb-words="8" data-nb-chars="54"><em><span class="idea" data-nb-ref-number="319" id="idea319" data-nb-words="4" data-nb-chars="26">Víra, láska, žertva, smích<br></span>
<span class="idea" data-nb-ref-number="320" id="idea320" data-nb-words="4" data-nb-chars="28">vposled vykoupí tvůj hřích.“</span></em></p>
        </section>
        <section>
          <p class="chunk" data-nb-ref-number="294" data-nb-words="11" data-nb-chars="61"><span class="idea" data-nb-ref-number="321" id="idea321" data-nb-words="11" data-nb-chars="61">„Tedy žertva! Začíná mi&nbsp;to&nbsp;docházet. Měl jste na&nbsp;mysli oběť?“</span></p>
          <p class="chunk" data-nb-ref-number="295" data-nb-words="2" data-nb-chars="11"><span class="idea" data-nb-ref-number="322" id="idea322" data-nb-words="2" data-nb-chars="11">„Právě ji.“</span></p>
          <p class="chunk" data-nb-ref-number="296" data-nb-words="8" data-nb-chars="42"><span class="idea" data-nb-ref-number="323" id="idea323" data-nb-words="8" data-nb-chars="42">„Hm. A&nbsp;myslíte, že&nbsp;to&nbsp;divákům bylo jasné?“</span></p>
          <p class="chunk" data-nb-ref-number="297" data-nb-words="27" data-nb-chars="159"><span class="idea" data-nb-ref-number="324" id="idea324" data-nb-words="27" data-nb-chars="159">„Jako kdybych to&nbsp;na&nbsp;mísu vyložil. Ještě neznáte naše lidi. Časem shledáte sám, že&nbsp;obětina se&nbsp;tu&nbsp;vykonává svědomitě a&nbsp;bez pardonu. Los může padnout na&nbsp;každého.“</span></p>
          <p class="chunk" data-nb-ref-number="298" data-nb-words="166" data-nb-chars="986"><span class="idea" data-nb-ref-number="325" id="idea325" data-nb-words="166" data-nb-chars="986">U&nbsp;rybníčku pod návsí bylo živo. Chasníci sem z&nbsp;chalup nosili za&nbsp;ruce a&nbsp;za&nbsp;nohy lenochy, kteří zaspali pomlázku: házeli je&nbsp;za&nbsp;lomozu řehtaček do&nbsp;vody, někdy i&nbsp;s&nbsp;peřinou. Vyděšené husy s&nbsp;kejháním prchaly po&nbsp;hladině na&nbsp;druhý břeh, ale tam se&nbsp;strhla rvačka, když jednomu mládenci hodili do&nbsp;bláta sestru. Legrace skončila, najednou tu&nbsp;proti sobě stáli tři čtyři samci a&nbsp;vzájemně si&nbsp;otloukali kosti. Ani jsem nezaregistroval, kdy mezi znesvářené strany vstoupil dráb a&nbsp;začal kolem sebe mlátit hlava nehlava. Po&nbsp;chvíli mu&nbsp;stáhli přes oči jeho obrovský klobouk, a&nbsp;než hlavu vyprostil, sešvihali ho&nbsp;pomlázkami a&nbsp;záda mu&nbsp;pomazali kravincem. Ten starý voják však stihl prosekat cestu rychtáři, který třímal v&nbsp;pravici malý obušek z&nbsp;tvrdého dřeva a&nbsp;tlusté hověziny, byl to&nbsp;odznak jeho moci, který jsem předešlého dne viděl u&nbsp;něj na&nbsp;stěně. Chasa se&nbsp;rozutekla, dráb se&nbsp;rval s&nbsp;nějakým zrzavým zuřivcem a&nbsp;rychtář hulákal na&nbsp;celé kolo, že&nbsp;dá&nbsp;všechny zmrskat. Do&nbsp;vřavy štěkali snad všichni staroveští psi.</span></p>
          <p class="chunk" data-nb-ref-number="299" data-nb-words="47" data-nb-chars="263"><span class="idea" data-nb-ref-number="326" id="idea326" data-nb-words="47" data-nb-chars="263">Před kostelem stál farář a&nbsp;s&nbsp;rukama založenýma na&nbsp;břiše tiše sledoval výstup. Když jsem smekl na&nbsp;pozdrav svůj nový klobouk, koženě se&nbsp;usmál a&nbsp;zeptal se, kam jdu koledovat. Byl jsem v&nbsp;dobré míře – k&nbsp;Nezasmálce, odpověděl jsem. Věděl, o&nbsp;kom mluvím. Není doma, řekl.</span></p>
          <p class="chunk" data-nb-ref-number="300" data-nb-words="23" data-nb-chars="128"><span class="idea" data-nb-ref-number="327" id="idea327" data-nb-words="23" data-nb-chars="128">„Pokud nevíte, pane barone, kdo si&nbsp;vymyslel to&nbsp;letošní topení ospalců, pak vězte, že&nbsp;to&nbsp;byla ona.“ V&nbsp;jeho hlase se&nbsp;dusila zlost.</span></p>
          <p class="chunk" data-nb-ref-number="301" data-nb-words="1" data-nb-chars="9"><span class="idea" data-nb-ref-number="328" id="idea328" data-nb-words="1" data-nb-chars="9">„Topení?“</span></p>
          <p class="chunk" data-nb-ref-number="302" data-nb-words="44" data-nb-chars="222"><span class="idea" data-nb-ref-number="329" id="idea329" data-nb-words="44" data-nb-chars="222">„Říkalo se&nbsp;to&nbsp;tak za&nbsp;dávných časů, četl jsem o&nbsp;tom. Ve&nbsp;své naivitě jsem se&nbsp;domníval, že&nbsp;je&nbsp;ten zvyk zapomenut. No&nbsp;nic. Sám jste byl svědkem, že&nbsp;to&nbsp;svinstvo se&nbsp;může kdykoli objevit znovu. Čert ví, kam na&nbsp;to&nbsp;ta&nbsp;holka chodí.“</span></p>
          <p class="chunk" data-nb-ref-number="303" data-nb-words="13" data-nb-chars="61"><span class="idea" data-nb-ref-number="330" id="idea330" data-nb-words="13" data-nb-chars="61">Viděl jsem, jak mu&nbsp;ta&nbsp;poslední věta uklouzla – a&nbsp;jak ho&nbsp;mrzí.</span></p>
          <p class="chunk" data-nb-ref-number="304" data-nb-words="23" data-nb-chars="133"><span class="idea" data-nb-ref-number="331" id="idea331" data-nb-words="23" data-nb-chars="133">„Ale jděte, vždyť je&nbsp;tam vody po&nbsp;kolena. Mně se&nbsp;ta&nbsp;taškařice líbila. Přece byste nechtěl, aby mladí seděli doma s&nbsp;dlouhými obličeji.“</span></p>
          <p class="chunk" data-nb-ref-number="305" data-nb-words="23" data-nb-chars="136"><span class="idea" data-nb-ref-number="332" id="idea332" data-nb-words="23" data-nb-chars="136">„Nejdřív hračky, potom plačky,“ odsekl a&nbsp;obrátil se&nbsp;k&nbsp;odchodu. „Zapomínáte, co&nbsp;se&nbsp;stalo na&nbsp;Smrtnou neděli. A&nbsp;teď mě&nbsp;omluvte, mám práci.“</span></p>
          <p class="chunk" data-nb-ref-number="306" data-nb-words="4" data-nb-chars="29"><span class="idea" data-nb-ref-number="333" id="idea333" data-nb-words="4" data-nb-chars="29">„Vy? Copak nesvětíte svátek?“</span></p>
          <p class="chunk" data-nb-ref-number="307" data-nb-words="4" data-nb-chars="28"><span class="idea" data-nb-ref-number="334" id="idea334" data-nb-words="4" data-nb-chars="28">„Dnešek světí jenom pohani.“</span></p>
          <p class="chunk" data-nb-ref-number="308" data-nb-words="25" data-nb-chars="124"><span class="idea" data-nb-ref-number="335" id="idea335" data-nb-words="25" data-nb-chars="124">Díval jsem se&nbsp;za&nbsp;ním. Svaly mu&nbsp;pod sutanou jen hrály, s&nbsp;těmi širokými rameny by&nbsp;mohl skály lámat a&nbsp;pak je&nbsp;odnášet na&nbsp;hřbetě.</span></p>
          <p class="chunk" data-nb-ref-number="309" data-nb-words="18" data-nb-chars="103"><span class="idea" data-nb-ref-number="336" id="idea336" data-nb-words="18" data-nb-chars="103">Došel jsem ke&nbsp;staré, čerstvě oškubané smuteční vrbě, utrhl z&nbsp;ní&nbsp;jeden proutek a&nbsp;zastrčil ho&nbsp;za&nbsp;klobouk.</span></p>
          <p class="chunk" data-nb-ref-number="310" data-nb-words="58" data-nb-chars="338"><span class="idea" data-nb-ref-number="337" id="idea337" data-nb-words="58" data-nb-chars="338">Dal jsem se&nbsp;uličkou mezi chalupami a&nbsp;pak úvozem vystoupal do&nbsp;polí nad vesnicí. Les mne přivítal vlídně: uši potěšil zpěvem skřivana, oči žlutí blatouchů a&nbsp;nos vůní mladého bukového listí. Cesta přešla ve&nbsp;stezku a&nbsp;ta&nbsp;se&nbsp;pozvolna zúžila v&nbsp;pouhou pěšinu trávou a&nbsp;borůvčím. Vedla k&nbsp;rozcestí, kde na&nbsp;mě&nbsp;měla podle Vovsových slov čekat Katynka.</span></p>
          <p class="chunk" data-nb-ref-number="311" data-nb-words="24" data-nb-chars="133"><span class="idea" data-nb-ref-number="338" id="idea338" data-nb-words="24" data-nb-chars="133">Nebyla tam. Pěšina se&nbsp;dělila ve&nbsp;dví, netušil jsem, kterým směrem se&nbsp;dát. Z&nbsp;kapsy jsem vytáhl chronograf a&nbsp;zjistil, že&nbsp;je&nbsp;k&nbsp;jedenácté.</span></p>
          <p class="chunk" data-nb-ref-number="312" data-nb-words="101" data-nb-chars="584"><span class="idea" data-nb-ref-number="339" id="idea339" data-nb-words="101" data-nb-chars="584">Rozhodl jsem se&nbsp;čtvrt hodiny počkat a&nbsp;zatím se&nbsp;natáhl do&nbsp;trávy pod rozkvetlý mladý jeřáb. Pod sebe jsem si&nbsp;prostřel zelený kabát a&nbsp;tvář si&nbsp;přikryl kloboukem. Okamžitě jsem usnul a&nbsp;hned nato se&nbsp;s&nbsp;trhnutím probudil, až&nbsp;se&nbsp;mi&nbsp;klobouk skutálel k&nbsp;nohám. Ale nic se&nbsp;nezměnilo, les dál žil svým přírodním životem a&nbsp;mlčel. Zvedl jsem oči nad sebe, a&nbsp;abych se&nbsp;znovu mohl propadnout do&nbsp;snů, začal jsem počítat smetanová květenství, která se&nbsp;měla za&nbsp;necelý půlrok proměnit v&nbsp;rudé jeřabiny. Jeden, dva, tři, čtyři… Pak zlomená haluz. Zaostřil jsem zrak. Pátým květenstvím byl proužek bílé krajky.</span></p>
          <p class="chunk" data-nb-ref-number="313" data-nb-words="44" data-nb-chars="269"><span class="idea" data-nb-ref-number="340" id="idea340" data-nb-words="44" data-nb-chars="269">Rázem jsem byl na&nbsp;nohou. Odrazil jsem se, ve&nbsp;výskoku se&nbsp;zachytil větve a&nbsp;s&nbsp;nohama pochodujícíma po&nbsp;kmínku vyšplhal na&nbsp;jeřáb. Odvázal jsem stuhu a&nbsp;prohlédl si&nbsp;ji: nejlepší holandská krajka; můj dárek Kateřině. Proužek byl krátký, našikmo a&nbsp;čistě ustřižený či&nbsp;přeseknutý.</span></p>
          <p class="chunk" data-nb-ref-number="314" data-nb-words="120" data-nb-chars="668"><span class="idea" data-nb-ref-number="341" id="idea341" data-nb-words="120" data-nb-chars="668">Pěkný vděk, pomyslel jsem si. Co&nbsp;si&nbsp;o&nbsp;dárku myslí, mi&nbsp;nemohla předvést názorněji. V&nbsp;houští o&nbsp;pár kroků dál se&nbsp;bělal druhý kousek. Došel jsem k&nbsp;němu, sundal ho&nbsp;a&nbsp;poměřil s&nbsp;prvním – byl stejně dlouhý, asi tak na&nbsp;dvě dlaně. Obešel jsem křoví, zapátral zrakem po&nbsp;blízkém okolí a&nbsp;uviděl třetí, složený a&nbsp;zastrčený za&nbsp;uloupnutým klínkem borové kůry. Opatrně jsem ho&nbsp;vytáhl a&nbsp;vsunul do&nbsp;kapsy k&nbsp;ostatním. Čtvrtý byl o&nbsp;hodný kus dál, zatížený oblázkem na&nbsp;pařezu. Než jsem ho&nbsp;mohl uložit k&nbsp;ostatním, musel jsem sklepat mravence. Jako bych ve&nbsp;vánku zaslechl smích. Teď už&nbsp;s&nbsp;úsměvem na&nbsp;rtech jsem se&nbsp;prodíral lesem k&nbsp;pátému, šestému, desátému znamení. Ta&nbsp;hra se&nbsp;mi&nbsp;začínala líbit.</span></p>
          <p class="chunk" data-nb-ref-number="315" data-nb-words="35" data-nb-chars="218"><span class="idea" data-nb-ref-number="342" id="idea342" data-nb-words="35" data-nb-chars="218">Vzápětí měla skončit. Přede mnou se&nbsp;otevřel dubový háj, uprostřed vykácený až&nbsp;na&nbsp;jeden letitý strom. Mnoho větví měl uschlých a&nbsp;polámaných, také odřezaných, ale stále zbývalo dost živých, aby ho&nbsp;činily v&nbsp;dubině králem.</span></p>
          <p class="chunk" data-nb-ref-number="316" data-nb-words="28" data-nb-chars="167"><span class="idea" data-nb-ref-number="343" id="idea343" data-nb-words="28" data-nb-chars="167">Lístky ještě nebyly dost velké, aby zastínily vnitřek koruny. Viděl jsem do&nbsp;ní. Sluneční paprsek pronikl mezi větve a&nbsp;ukázal na&nbsp;předmět, jenž na&nbsp;stromě neměl co&nbsp;dělat.</span></p>
          <p class="chunk" data-nb-ref-number="317" data-nb-words="23" data-nb-chars="131"><span class="idea" data-nb-ref-number="344" id="idea344" data-nb-words="23" data-nb-chars="131">Chtě nechtě jsem musel nahoru. Svlékl jsem si&nbsp;kabát a&nbsp;opět odložil klobouk, pak jsem si&nbsp;ještě vyhrnul rukávy košile a&nbsp;začal šplhat.</span></p>
          <p class="chunk" data-nb-ref-number="318" data-nb-words="80" data-nb-chars="493"><span class="idea" data-nb-ref-number="345" id="idea345" data-nb-words="80" data-nb-chars="493">Nahoře jsem se&nbsp;uvelebil, jak nejlépe to&nbsp;šlo. Z&nbsp;této perspektivy byl strom ještě podivnější než zespoda. Mnoho větví chybělo, byly uřezané, podle zdravých pahýlů zbytečně. Kousek nad mou hlavou byl násilím zkrácen i&nbsp;kmen; pod řezem ubíhaly do&nbsp;opačných směrů silné větve, připomínající roztažené paže, ale žádná hlava na&nbsp;kmeni neseděla. Na&nbsp;konci jedné z&nbsp;těch dřevěných paží visel zbytek krajky a&nbsp;na&nbsp;něm se&nbsp;pomalu otáčel malý, dokonale zakulacený srp. Nebyl ukován ze&nbsp;železa. Byl vyřezán z&nbsp;kosti.</span></p>
          <p class="chunk" data-nb-ref-number="319" data-nb-words="104" data-nb-chars="576"><span class="idea" data-nb-ref-number="346" id="idea346" data-nb-words="104" data-nb-chars="576">„Přineste mi&nbsp;ho,“ zaznělo do&nbsp;ticha lesa a&nbsp;já&nbsp;se&nbsp;tak lekl, že&nbsp;jsem málem spadl. Obtočil jsem nohy i&nbsp;ruce kolem kmene a&nbsp;shlédl přes rameno dolů. Pod dubem stála Kateřina a&nbsp;upřeně se&nbsp;dívala do&nbsp;koruny. Její příkrý tón se&nbsp;mi&nbsp;nelíbil, ale nechtěl jsem, aby zase odešla, takže jsem uposlechl. Stoupl jsem si&nbsp;a&nbsp;došel po&nbsp;větvi až&nbsp;na&nbsp;samý konec, přičemž jsem se&nbsp;přidržoval jen tenkých větviček, které by&nbsp;mě&nbsp;nemohly udržet. Katynka mě&nbsp;sledovala. Jednou rukou jsem se&nbsp;jistil a&nbsp;druhou natáhl po&nbsp;dřevěném držadle. Jak ale srp sundat? Nezbylo mi&nbsp;než jím samým přetnout stuhu, na&nbsp;které visel.</span></p>
          <p class="chunk" data-nb-ref-number="320" data-nb-words="12" data-nb-chars="91"><span class="idea" data-nb-ref-number="347" id="idea347" data-nb-words="12" data-nb-chars="91">Když jsem slezl dolů, Katynka řekla: „Přeju veselé Velikonoční pondělí.“ Vypadala zklamaně.</span></p>
          <p class="chunk" data-nb-ref-number="321" data-nb-words="5" data-nb-chars="31"><span class="idea" data-nb-ref-number="348" id="idea348" data-nb-words="5" data-nb-chars="31">„Chtělas, abych si&nbsp;zlomil vaz?“</span></p>
          <p class="chunk" data-nb-ref-number="322" data-nb-words="5" data-nb-chars="29"><span class="idea" data-nb-ref-number="349" id="idea349" data-nb-words="5" data-nb-chars="29">„Vám se&nbsp;tam nahoře nelíbilo?“</span></p>
          <p class="chunk" data-nb-ref-number="323" data-nb-words="14" data-nb-chars="75"><span class="idea" data-nb-ref-number="350" id="idea350" data-nb-words="14" data-nb-chars="75">„Cesta se&nbsp;mi&nbsp;líbila, až&nbsp;na&nbsp;ten dub ovšem. Očekával jsem něco jiného. Tebe.“</span></p>
          <p class="chunk" data-nb-ref-number="324" data-nb-words="9" data-nb-chars="44"><span class="idea" data-nb-ref-number="351" id="idea351" data-nb-words="9" data-nb-chars="44">„Vždyť jsem tady. Dejte mi&nbsp;ten srp, je&nbsp;můj.“</span></p>
          <p class="chunk" data-nb-ref-number="325" data-nb-words="3" data-nb-chars="15"><span class="idea" data-nb-ref-number="352" id="idea352" data-nb-words="3" data-nb-chars="15">„Odkud ho&nbsp;máš?“</span></p>
          <p class="chunk" data-nb-ref-number="326" data-nb-words="3" data-nb-chars="14"><span class="idea" data-nb-ref-number="353" id="idea353" data-nb-words="3" data-nb-chars="14">„Je po&nbsp;matce.“</span></p>
          <p class="chunk" data-nb-ref-number="327" data-nb-words="4" data-nb-chars="17"><span class="idea" data-nb-ref-number="354" id="idea354" data-nb-words="4" data-nb-chars="17">„Dal ti&nbsp;ho&nbsp;otec?“</span></p>
          <p class="chunk" data-nb-ref-number="328" data-nb-words="22" data-nb-chars="110"><span class="idea" data-nb-ref-number="355" id="idea355" data-nb-words="22" data-nb-chars="110">„To určitě. Našla jsem ho&nbsp;v&nbsp;truhle na&nbsp;půdě. Kdyby tatíček věděl, že&nbsp;ho&nbsp;mám, vzal by&nbsp;mi&nbsp;ho&nbsp;a&nbsp;roztloukl palicí.“</span></p>
          <p class="chunk" data-nb-ref-number="329" data-nb-words="3" data-nb-chars="21"><span class="idea" data-nb-ref-number="356" id="idea356" data-nb-words="3" data-nb-chars="21">„Je opravdu kostěný?“</span></p>
          <p class="chunk" data-nb-ref-number="330" data-nb-words="9" data-nb-chars="51"><span class="idea" data-nb-ref-number="357" id="idea357" data-nb-words="9" data-nb-chars="51">„Můžete si&nbsp;hryznout, možná je&nbsp;na&nbsp;kosti ještě maso.“</span></p>
          <p class="chunk" data-nb-ref-number="331" data-nb-words="27" data-nb-chars="133"><span class="idea" data-nb-ref-number="358" id="idea358" data-nb-words="27" data-nb-chars="133">Podal jsem jí&nbsp;ho. „Ba ne. Mohl bych se&nbsp;říznout do&nbsp;jazyka. Že&nbsp;ho&nbsp;má&nbsp;proříznutý jen jeden z&nbsp;nás, úplně stačí. K&nbsp;čemu taková hračka je?“</span></p>
          <p class="chunk" data-nb-ref-number="332" data-nb-words="5" data-nb-chars="21"><span class="idea" data-nb-ref-number="359" id="idea359" data-nb-words="5" data-nb-chars="21">„Seče se&nbsp;s&nbsp;ní&nbsp;tráva.“</span></p>
          <p class="chunk" data-nb-ref-number="333" data-nb-words="7" data-nb-chars="38"><span class="idea" data-nb-ref-number="360" id="idea360" data-nb-words="7" data-nb-chars="38">„Kostěným srpem? Je&nbsp;na&nbsp;to&nbsp;dost ostrý?“</span></p>
          <p class="chunk" data-nb-ref-number="334" data-nb-words="2" data-nb-chars="13"><span class="idea" data-nb-ref-number="361" id="idea361" data-nb-words="2" data-nb-chars="13">„Sáhněte si.“</span></p>
          <p class="chunk" data-nb-ref-number="335" data-nb-words="7" data-nb-chars="31"><span class="idea" data-nb-ref-number="362" id="idea362" data-nb-words="7" data-nb-chars="31">„Ne! Dej to&nbsp;pryč. Já&nbsp;ti&nbsp;věřím.“</span></p>
          <p class="chunk" data-nb-ref-number="336" data-nb-words="5" data-nb-chars="27"><span class="idea" data-nb-ref-number="363" id="idea363" data-nb-words="5" data-nb-chars="27">„Seču s&nbsp;ním hlavně byliny.“</span></p>
          <p class="chunk" data-nb-ref-number="337" data-nb-words="13" data-nb-chars="64"><span class="idea" data-nb-ref-number="364" id="idea364" data-nb-words="13" data-nb-chars="64">„Aha. A&nbsp;nesekalo by&nbsp;se&nbsp;ti&nbsp;líp srpem ze&nbsp;železa? Koupím ti&nbsp;jeden.“</span></p>
          <p class="chunk" data-nb-ref-number="338" data-nb-words="14" data-nb-chars="72"><span class="idea" data-nb-ref-number="365" id="idea365" data-nb-words="14" data-nb-chars="72">„S železem na&nbsp;byliny? Tak dobrá, ale dřív vy&nbsp;půjdete s&nbsp;flintou na&nbsp;ryby.“</span></p>
          <p class="chunk" data-nb-ref-number="339" data-nb-words="6" data-nb-chars="32"><span class="idea" data-nb-ref-number="366" id="idea366" data-nb-words="6" data-nb-chars="32">„Hm. Kdo tě&nbsp;naučil znát byliny?“</span></p>
          <p class="chunk" data-nb-ref-number="340" data-nb-words="6" data-nb-chars="36"><span class="idea" data-nb-ref-number="367" id="idea367" data-nb-words="6" data-nb-chars="36">„Nikdo. Znalost ke&nbsp;mně sama přišla.“</span></p>
          <p class="chunk" data-nb-ref-number="341" data-nb-words="9" data-nb-chars="36"><span class="idea" data-nb-ref-number="368" id="idea368" data-nb-words="9" data-nb-chars="36">„A co&nbsp;ostatní dívky – umí to&nbsp;co&nbsp;ty?“</span></p>
          <p class="chunk" data-nb-ref-number="342" data-nb-words="8" data-nb-chars="46"><span class="idea" data-nb-ref-number="369" id="idea369" data-nb-words="8" data-nb-chars="46">„Některé. Ty, co&nbsp;dovedou držet jazyk za&nbsp;zuby.“</span></p>
          <p class="chunk" data-nb-ref-number="343" data-nb-words="8" data-nb-chars="56"><span class="idea" data-nb-ref-number="370" id="idea370" data-nb-words="8" data-nb-chars="56">„Kdybych byl nemocný, přijdeš mě&nbsp;těmi bylinami vyléčit?“</span></p>
          <p class="chunk" data-nb-ref-number="344" data-nb-words="5" data-nb-chars="31"><span class="idea" data-nb-ref-number="371" id="idea371" data-nb-words="5" data-nb-chars="31">„Můžete si&nbsp;poslat pro doktora.“</span></p>
          <p class="chunk" data-nb-ref-number="345" data-nb-words="7" data-nb-chars="45"><span class="idea" data-nb-ref-number="372" id="idea372" data-nb-words="7" data-nb-chars="45">„Jenomže žádný doktor jazyk za&nbsp;zuby neudrží.“</span></p>
          <p class="chunk" data-nb-ref-number="346" data-nb-words="20" data-nb-chars="119"><span class="idea" data-nb-ref-number="373" id="idea373" data-nb-words="20" data-nb-chars="119">Zkoumavě si&nbsp;mě&nbsp;prohlížela. Zdálo se, že&nbsp;oceňuje řeč, již s&nbsp;ní&nbsp;vedu. Tvář však zůstávala vážná, ústa zarputile semknutá.</span></p>
          <p class="chunk" data-nb-ref-number="347" data-nb-words="17" data-nb-chars="96"><span class="idea" data-nb-ref-number="374" id="idea374" data-nb-words="17" data-nb-chars="96">„Kolují o&nbsp;vás po&nbsp;Vsi legendy. Lidé se&nbsp;ptají, proč nosíte lokajský kabát, když máte modrou krev.“</span></p>
          <p class="chunk" data-nb-ref-number="348" data-nb-words="10" data-nb-chars="53"><span class="idea" data-nb-ref-number="375" id="idea375" data-nb-words="10" data-nb-chars="53">„Mám zelenou krev. A&nbsp;že&nbsp;jsem šlechtic, za&nbsp;to&nbsp;nemůžu.“</span></p>
          <p class="chunk" data-nb-ref-number="349" data-nb-words="5" data-nb-chars="34"><span class="idea" data-nb-ref-number="376" id="idea376" data-nb-words="5" data-nb-chars="34">„Zelená, modrá, pro blázna dobrá.“</span></p>
          <p class="chunk" data-nb-ref-number="350" data-nb-words="8" data-nb-chars="39"><span class="idea" data-nb-ref-number="377" id="idea377" data-nb-words="8" data-nb-chars="39">„To říkáš proto, že&nbsp;si&nbsp;nevidíš do&nbsp;očí.“</span></p>
          <p class="chunk" data-nb-ref-number="351" data-nb-words="5" data-nb-chars="35"><span class="idea" data-nb-ref-number="378" id="idea378" data-nb-words="5" data-nb-chars="35">Ihned je&nbsp;sklopila. Pokračoval jsem:</span></p>
          <p class="chunk" data-nb-ref-number="352" data-nb-words="28" data-nb-chars="154"><span class="idea" data-nb-ref-number="379" id="idea379" data-nb-words="28" data-nb-chars="154">„Já vlastně nemám modrou krev. Otec byl za&nbsp;své služby povýšen do&nbsp;šlechtického stavu a&nbsp;já&nbsp;ten titul jenom zdědil. Jednou ho&nbsp;stejně snadno zdědí i&nbsp;můj syn.“</span></p>
          <p class="chunk" data-nb-ref-number="353" data-nb-words="5" data-nb-chars="33"><span class="idea" data-nb-ref-number="380" id="idea380" data-nb-words="5" data-nb-chars="33">„Váš syn? Neviděli jsme žádného.“</span></p>
          <p class="chunk" data-nb-ref-number="354" data-nb-words="14" data-nb-chars="77"><span class="idea" data-nb-ref-number="381" id="idea381" data-nb-words="14" data-nb-chars="77">„Ještě ho&nbsp;nemám,“ řekl jsem se&nbsp;smíchem. A&nbsp;pak jsem dodal: „Stejně jako ženu.“</span></p>
          <p class="chunk" data-nb-ref-number="355" data-nb-words="11" data-nb-chars="58"><span class="idea" data-nb-ref-number="382" id="idea382" data-nb-words="11" data-nb-chars="58">„Jaké to&nbsp;byly služby, v&nbsp;nichž se&nbsp;váš otec tak vyznamenal?“</span></p>
          <p class="chunk" data-nb-ref-number="356" data-nb-words="102" data-nb-chars="634"><span class="idea" data-nb-ref-number="383" id="idea383" data-nb-words="102" data-nb-chars="634">„Služby rybníkáře. Ale baronem se&nbsp;stal za&nbsp;něco jiného: postavil jednomu francouzskému vévodovi fontánu a&nbsp;nedostal za&nbsp;ni&nbsp;zaplaceno, ale nakonec se&nbsp;dočkal titulu šlechtice. Ta&nbsp;kašna nebyla nikdy dostavěna, a&nbsp;přesto ji&nbsp;jezdili obdivovat králové. Vypadala jako kouzelná jeskyně. Byla to&nbsp;kamenná stavba se&nbsp;sochami andělů, z&nbsp;jejichž trub tryskala na&nbsp;všechny strany voda. Hlavní sloup prýštil zespoda, přímo ze&nbsp;země, a&nbsp;byl tak mohutný, že&nbsp;se&nbsp;na&nbsp;něm v&nbsp;úžasně rovnováze udržela dělová koule. Tekuté prsty si&nbsp;s&nbsp;ní&nbsp;pohazovaly nahoru dolů a&nbsp;do&nbsp;jeskyně svítilo zvláštními otvory ve&nbsp;stěnách slunce. Ve&nbsp;vodní tříšti pod stropem se&nbsp;pak klenula duha.“</span></p>
          <p class="chunk" data-nb-ref-number="357" data-nb-words="4" data-nb-chars="24"><span class="idea" data-nb-ref-number="384" id="idea384" data-nb-words="4" data-nb-chars="24">„Chci tu&nbsp;fontánu vidět.“</span></p>
          <p class="chunk" data-nb-ref-number="358" data-nb-words="2" data-nb-chars="16"><span class="idea" data-nb-ref-number="385" id="idea385" data-nb-words="2" data-nb-chars="16">„Už neexistuje.“</span></p>
          <p class="chunk" data-nb-ref-number="359" data-nb-words="6" data-nb-chars="27"><span class="idea" data-nb-ref-number="386" id="idea386" data-nb-words="6" data-nb-chars="27">„Vidím, že&nbsp;je&nbsp;vám to&nbsp;líto.“</span></p>
          <p class="chunk" data-nb-ref-number="360" data-nb-words="28" data-nb-chars="144"><span class="idea" data-nb-ref-number="387" id="idea387" data-nb-words="28" data-nb-chars="144">Zasmál jsem se&nbsp;a&nbsp;otřel si&nbsp;tvář. „To mi&nbsp;kape z&nbsp;klobouku, mám rád vodu ve&nbsp;vlasech. Co&nbsp;té&nbsp;ozdobě říkáš? Sehnal mi&nbsp;ji&nbsp;učitel. Poslední výkřik módy.“</span></p>
          <p class="chunk" data-nb-ref-number="361" data-nb-words="24" data-nb-chars="126"><span class="idea" data-nb-ref-number="388" id="idea388" data-nb-words="24" data-nb-chars="126">„Dal jste kantorovi svůj parádní kabát, on&nbsp;vám dal livrej a&nbsp;navrch přidal klobouk. Co&nbsp;je&nbsp;to&nbsp;za&nbsp;obchody? Mně jste dal pentli –“</span></p>
          <p class="chunk" data-nb-ref-number="362" data-nb-words="5" data-nb-chars="26"><span class="idea" data-nb-ref-number="389" id="idea389" data-nb-words="5" data-nb-chars="26">,,– a&nbsp;tys ji&nbsp;rozstříhala.“</span></p>
          <p class="chunk" data-nb-ref-number="363" data-nb-words="7" data-nb-chars="43"><span class="idea" data-nb-ref-number="390" id="idea390" data-nb-words="7" data-nb-chars="43">„Rozsekala srpem. K&nbsp;čemu máte ten proutek?“</span></p>
          <p class="chunk" data-nb-ref-number="364" data-nb-words="11" data-nb-chars="61"><span class="idea" data-nb-ref-number="391" id="idea391" data-nb-words="11" data-nb-chars="61">„Na pomlázku. Učitel mi&nbsp;poradil, abych s&nbsp;ní&nbsp;přišel za&nbsp;tebou.“</span></p>
          <p class="chunk" data-nb-ref-number="365" data-nb-words="19" data-nb-chars="120"><span class="idea" data-nb-ref-number="392" id="idea392" data-nb-words="19" data-nb-chars="120">Ani jsem nedořekl, když mi&nbsp;kolem ucha zasvištělo a&nbsp;přeseknutý prut spadl do&nbsp;trávy. „Učitel je&nbsp;hlupák,“ prohlásila dívka.</span></p>
          <p class="chunk" data-nb-ref-number="366" data-nb-words="29" data-nb-chars="147"><span class="idea" data-nb-ref-number="393" id="idea393" data-nb-words="29" data-nb-chars="147">„Anebo není zas takový hlupák a&nbsp;dobře ví, že&nbsp;se&nbsp;ti&nbsp;pomlázka nebude líbit. Chce tě&nbsp;zlobit – jako s&nbsp;tou velikonoční hrou. Měla by&nbsp;sis ho&nbsp;víc všímat.“</span></p>
          <p class="chunk" data-nb-ref-number="367" data-nb-words="13" data-nb-chars="71"><span class="idea" data-nb-ref-number="394" id="idea394" data-nb-words="13" data-nb-chars="71">Nato se&nbsp;Katynka beze slova otočila a&nbsp;vykročila po&nbsp;cestě vedoucí z&nbsp;lesa.</span></p>
        </section>
        <section>
          <p class="chunk" data-nb-ref-number="368" data-nb-words="127" data-nb-chars="723"><span class="idea" data-nb-ref-number="395" id="idea395" data-nb-words="127" data-nb-chars="723">Po&nbsp;Velikonocích se&nbsp;ochladilo a&nbsp;sluha Francl se&nbsp;roznemohl. Ležel pod stohem peřin, nechal si&nbsp;vařit jeden grog za&nbsp;druhým, a&nbsp;když jsem ho&nbsp;přišel pozdravit a&nbsp;poptat se, jak mu&nbsp;je, požádal mě&nbsp;v&nbsp;přítomnosti slzící služebné, abych mu&nbsp;přivedl velebníčka. Vyvedl jsem koně ze&nbsp;stáje, sám jsem si&nbsp;ho&nbsp;osedlal a&nbsp;vydal se&nbsp;třešňovou alejí do&nbsp;vedlejší vesnice pro lékaře. Tam mi&nbsp;řekli, že&nbsp;doktor odjel na&nbsp;Boží hod k&nbsp;sestře do&nbsp;Jestřebí, tak jsem otočil koně a&nbsp;jel po&nbsp;zemské silnici na&nbsp;východ, maje potěšení z&nbsp;toho, jak mi&nbsp;pocestní uskakují z&nbsp;cesty a&nbsp;sedláci na&nbsp;vozech vstávají a&nbsp;smekají hučky. Šosy zeleného kabátu za&nbsp;mnou vlály jako prapor volnomyšlenkářů, když jsem já, baron, hledal lékaře pro pouhého sluhu. Ta&nbsp;myšlenka mi&nbsp;dělala dobře.</span></p>
          <p class="chunk" data-nb-ref-number="369" data-nb-words="108" data-nb-chars="684"><span class="idea" data-nb-ref-number="396" id="idea396" data-nb-words="108" data-nb-chars="684">Dlouho předtím, než štíhloboký jestřebský hrad vpluje do&nbsp;zorného úhlu cestovatele, nabídne se&nbsp;jeho očím podivuhodná skála, tyčící se&nbsp;z&nbsp;mírného chlumku nad vesničkou jménem Provodín. Té&nbsp;skále se&nbsp;říká Spící panna, nyní se&nbsp;mi&nbsp;celá vystavila k&nbsp;dlouhému pohledu ze&nbsp;sedla. Neprostupné trní pod skálou připomínalo rozpuštěné vlasy a&nbsp;kámen z&nbsp;nich vystupoval jako tvář ležící dívky, s&nbsp;klenutým čelem i&nbsp;bradou, nosem trčícím vzhůru, ústy pootevřenými v&nbsp;snění. Druhý z&nbsp;provodínských kamenů, o&nbsp;něco nižší skalka za&nbsp;obilným polem, vypadal jako vzdutá prsa, třetí pak připomínal pokrčená, mírně zvednutá kolena. Jako by&nbsp;tu&nbsp;země vzala na&nbsp;sebe lidskou podobu. Byla to&nbsp;země klidná, v&nbsp;nerušeném spánku.</span></p>
          <p class="chunk" data-nb-ref-number="370" data-nb-words="73" data-nb-chars="433"><span class="idea" data-nb-ref-number="397" id="idea397" data-nb-words="73" data-nb-chars="433">Když jsem dorazil na&nbsp;místo, zastihl jsem doktora na&nbsp;lůžku. Klempíroval, ale slíbil, že&nbsp;dá&nbsp;zapřáhnout a&nbsp;za&nbsp;Franclem vyrazí, jen co&nbsp;se&nbsp;oblékne a&nbsp;nají. Přesvědčila ho&nbsp;hlavně zlatka, mou rukou jakoby nic vytažená ze&nbsp;zelené kapsy a&nbsp;s&nbsp;cinknutím položená na&nbsp;prádelník. Jeho příbuzní mne zdrželi na&nbsp;oběd, musel jsem jim vyprávět, co&nbsp;se&nbsp;děje ve&nbsp;Vídni, a&nbsp;dokola vysvětlovat, proč nebydlím na&nbsp;zámku, ale v&nbsp;Černém mlýně, kde prokazatelně straší.</span></p>
          <p class="chunk" data-nb-ref-number="371" data-nb-words="172" data-nb-chars="1013"><span class="idea" data-nb-ref-number="398" id="idea398" data-nb-words="172" data-nb-chars="1013">Z&nbsp;toho dne mi&nbsp;utkvělo v&nbsp;paměti ještě jedno setkání – pokud tu&nbsp;událost lze vůbec takto označit. Na&nbsp;zpáteční cestě z&nbsp;Jestřebí jsem držel koně v&nbsp;mírném klusu, jeli jsme od&nbsp;vísky Kvítkov směrem k&nbsp;samotě zvané Pece a&nbsp;cestu k&nbsp;zemské silnici si&nbsp;krátili táhlou úzkou roklí protínající borový les. Dorazili jsme na&nbsp;pusté místo, kde byla skalní stěna poznamenána záseky pro trámy jakési dávno rozpadlé stodoly. Zbyl po&nbsp;ní&nbsp;ještě čmoudem zčernalý pruh na&nbsp;kameni, jarním býlím zarostlé haldy ztrouchnivělého dřeva a&nbsp;zápach plísně. Pobídl jsem koně, abych už&nbsp;se&nbsp;z&nbsp;té&nbsp;končiny vymotal, když tu&nbsp;jsem na&nbsp;skalním hřbetu několik sáhů nad sebou uviděl muže. Byl celý v&nbsp;černém rouchu připomínajícím sutanu a&nbsp;uháněl mezi borovicemi jako o&nbsp;život. Dupání a&nbsp;funění dolů nedolehlo, ale jak běžel podél srázu, zaleskly se&nbsp;pod sukněmi, které si&nbsp;držel rukama, okované podrážky. Černovlasou hlavu měl zasutou mezi rameny, pár kapek jeho potu spadlo na&nbsp;koně a&nbsp;ten se&nbsp;pode mnou vzepjal. Chlap si&nbsp;toho nevšiml. Než jsem zvíře uklidnil, byl tentam.</span></p>
          <p class="chunk" data-nb-ref-number="372" data-nb-words="80" data-nb-chars="463"><span class="idea" data-nb-ref-number="399" id="idea399" data-nb-words="80" data-nb-chars="463">Myslel jsem, že&nbsp;mě&nbsp;klame zrak, nechtělo se&nbsp;mi&nbsp;věřit, že&nbsp;by&nbsp;to&nbsp;mohl být on. Ale nemohla v&nbsp;tom být mýlka, natolik jsem byl při smyslech. Tím osamělým lesním běžcem byl staroveský farář Antonín Fidelius. Vzpomněl jsem si&nbsp;na&nbsp;revírníkova slova o&nbsp;tom, jak jsou tu&nbsp;lesy nebezpečné. Ukrytý pod skálou jsem tedy počkal na&nbsp;pronásledovatele, bambitku s&nbsp;křesacím zámkem připravenou. Ale nedočkal jsem se. Pokud něco hnalo faráře černým lesem, pak to&nbsp;nebylo za&nbsp;ním, ale v&nbsp;něm.</span></p>
        </section>
        <section>
          <p class="chunk" data-nb-ref-number="373" data-nb-words="76" data-nb-chars="439"><span class="idea" data-nb-ref-number="400" id="idea400" data-nb-words="76" data-nb-chars="439">Každý den plakala Kateřina na&nbsp;Jakubově hrobě, až&nbsp;se&nbsp;rov zazelenal. Vyrašilo na&nbsp;něm žito, bylo ještě nízké, ale už&nbsp;dozrávalo. Na&nbsp;polích si&nbsp;obilí dávalo na&nbsp;čas, už&nbsp;několik týdnů nesprchlo a&nbsp;vědmy plakaly, když se&nbsp;jich přišli ptát na&nbsp;počasí. O&nbsp;to&nbsp;zázračnější byl ten zelený hrob. Lidé se&nbsp;na&nbsp;něj chodili dívat, něco takového tu&nbsp;nikdo nepamatoval. A&nbsp;tak se&nbsp;Jakubovi dostalo po&nbsp;smrti přinejmenším tolik úcty, kolik se&nbsp;za&nbsp;života dočkal nenávisti.</span></p>
          <p class="chunk" data-nb-ref-number="374" data-nb-words="65" data-nb-chars="378"><span class="idea" data-nb-ref-number="401" id="idea401" data-nb-words="65" data-nb-chars="378">Pár týdnů po&nbsp;Velikonocích se&nbsp;mohlo sklízet. Kateřina se&nbsp;k&nbsp;tomu neměla, jiní ano. Ondřej Rab, mladší syn třetího nejmocnějšího sedláka ze&nbsp;Vsi, se&nbsp;jednu páteční noc vypravil na&nbsp;hřbitov na&nbsp;lup. Svůj plán předem oznámil kamarádům v&nbsp;hospodě. Dva kumpány postavil na&nbsp;stráž před hřbitovní zeď a&nbsp;sám ji&nbsp;přelezl po&nbsp;kmeni staré břízy. Ti&nbsp;dva čekali hodinu, když se&nbsp;ho&nbsp;nedočkali, šli domů.</span></p>
          <p class="chunk" data-nb-ref-number="375" data-nb-words="76" data-nb-chars="426"><span class="idea" data-nb-ref-number="402" id="idea402" data-nb-words="76" data-nb-chars="426">Na&nbsp;druhý den si&nbsp;pro Ondřeje přišli až&nbsp;na&nbsp;statek. Nechtěl jim otevřít. V&nbsp;neděli se&nbsp;ukázal v&nbsp;kostele a&nbsp;požádal faráře o&nbsp;zpověď a&nbsp;rozhřešení. Nikomu neušlo, jak je&nbsp;bledý, všichni se&nbsp;ptali, proč má&nbsp;zavázanou hlavu. Na&nbsp;naléhání přátel neochotně sňal jitrocelový obvaz. Čistá rána se&nbsp;dobře hojila, ale půl ucha bylo pryč. Po&nbsp;čelisti k&nbsp;bradě se&nbsp;táhl rudý šrám. Když se&nbsp;ho&nbsp;na&nbsp;to&nbsp;ptali, odpověděl jenom: „Brousila srp o&nbsp;hrobový kámen.“</span></p>
          <p class="chunk" data-nb-ref-number="376" data-nb-words="31" data-nb-chars="173"><span class="idea" data-nb-ref-number="403" id="idea403" data-nb-words="31" data-nb-chars="173">Od&nbsp;té&nbsp;doby nosila Katynka svůj kostěný srp za&nbsp;pasem. Její bývalé kamarádky rozhlásily po&nbsp;Vsi, že&nbsp;se&nbsp;pomátla. Obilí na&nbsp;Jakubově hrobě pěkně stálo a&nbsp;žádný pych mu&nbsp;už&nbsp;nehrozil.</span></p>
          <p class="chunk" data-nb-ref-number="377" data-nb-words="102" data-nb-chars="662"><span class="idea" data-nb-ref-number="404" id="idea404" data-nb-words="102" data-nb-chars="662">Sklidit smí jen ten, kdo zasil, řekl jsem, když služebná domluvila – to&nbsp;ona přinesla z&nbsp;vesnice tyto novinky. Byla neděle před filipojakubskou nocí. V&nbsp;kostele jsem nebyl, tak jsem si&nbsp;nechal převyprávět i&nbsp;Fideliovo kázání. Svolával prý hromy a&nbsp;blesky na&nbsp;ty, kdo zas půjdou pálit čarodějnice. Varoval, že&nbsp;by&nbsp;pro jejich rouhavé hrátky mohl vzplanout celý kraj. Naznačil farníkům, že&nbsp;vleklé sucho je&nbsp;Boží trest. Pár poslušných jedináčků přesvědčil, ale chasa mlčky, s&nbsp;odvrácenými zraky odmítla poslušnost. Mladí se&nbsp;konečně rozhodli oželet Jakuba a&nbsp;hledali mezi sebou nové vůdce. Právě noc čarodějnic měla ukázat, kdo je&nbsp;nejmrštnější, nejodvážnější a&nbsp;nejvynalézavější.</span></p>
          <p class="chunk" data-nb-ref-number="378" data-nb-words="80" data-nb-chars="473"><span class="idea" data-nb-ref-number="405" id="idea405" data-nb-words="80" data-nb-chars="473">Vpodvečer, kdy pasáčci sháněli z&nbsp;luk do&nbsp;Vsi ovce a&nbsp;kozy, za&nbsp;mnou přišel učitel a&nbsp;ještě ve&nbsp;dveřích mi&nbsp;nabídl svůj levný tabák. Věděl, že&nbsp;jako vždy odmítnu a&nbsp;přesvědčím ho, aby si&nbsp;vzal můj turecký. Nacpali jsme si&nbsp;fajfky, on&nbsp;mysliveckou s&nbsp;vyřezaným jelenem, já&nbsp;porcelánovou s&nbsp;kobaltovou kresbou štiky, která se&nbsp;vymrštila nad hladinu. Usedli jsme na&nbsp;zábradlí terasy a&nbsp;začali bafat. Tyrkysové nebe nám tmavlo nad hlavou a&nbsp;jedinými obláčky byly kroužky stoupající od&nbsp;našich rtů.</span></p>
          <p class="chunk" data-nb-ref-number="379" data-nb-words="57" data-nb-chars="337"><span class="idea" data-nb-ref-number="406" id="idea406" data-nb-words="57" data-nb-chars="337">Ani jsem nepostřehl, kdy učitel vytáhl z&nbsp;kapsy skicář a&nbsp;začal v&nbsp;padajícím soumraku kreslit můj portrét. Byl zručný. Tuhu netřímal jako brk, ale jako jídelní nůž, přitom dokázal v&nbsp;prstech kreslící ruky udržet ještě tři barvičky. Trochu se&nbsp;mne dotklo, že&nbsp;si&nbsp;nevyžádal dovolení, i&nbsp;umínil jsem si, že&nbsp;budu od&nbsp;svých lidí vyžadovat větší úctu.</span></p>
          <p class="chunk" data-nb-ref-number="380" data-nb-words="39" data-nb-chars="244"><span class="idea" data-nb-ref-number="407" id="idea407" data-nb-words="39" data-nb-chars="244">Nic jsem však neřekl a&nbsp;rozmrzele pozoroval zvolna se&nbsp;pohybující učitelův loket, navlečený v&nbsp;modrém rukávě s&nbsp;ohrnutou žlutou manžetou. Už&nbsp;začínal oblýskávat a&nbsp;v&nbsp;jednom místě byl prodřený. Házení perel sviním, pomyslel jsem si&nbsp;a&nbsp;zadíval se&nbsp;jinam.</span></p>
          <p class="chunk" data-nb-ref-number="381" data-nb-words="76" data-nb-chars="466"><span class="idea" data-nb-ref-number="408" id="idea408" data-nb-words="76" data-nb-chars="466">A&nbsp;právě tak mě&nbsp;Voves toho večera namaloval: mužíka v&nbsp;zeleném kabátě a&nbsp;s&nbsp;porcelánovou fajfkou v&nbsp;koutku úst, s&nbsp;očima pozvednutýma k&nbsp;měsíci nad zříceninou hradu stojící na&nbsp;černém kopci, který se&nbsp;zvedá nad spící vesnicí a&nbsp;klidnou hladinou rybníka. Tento zelený baron však neseděl na&nbsp;balustrádě svého sídla, ale přímo na&nbsp;rybničním stavidle; nohy mu&nbsp;nevězely v&nbsp;jezdeckých holínkách jako mně, ale ve&nbsp;veselých červených botkách. Jenom ten lokajský kabát byl na&nbsp;chlup stejný.</span></p>
          <p class="chunk" data-nb-ref-number="382" data-nb-words="9" data-nb-chars="43"><span class="idea" data-nb-ref-number="409" id="idea409" data-nb-words="9" data-nb-chars="43">„Do sucha i&nbsp;do&nbsp;vodičky,“ mrkl na&nbsp;mě&nbsp;učitel.</span></p>
          <p class="chunk" data-nb-ref-number="383" data-nb-words="19" data-nb-chars="111"><span class="idea" data-nb-ref-number="410" id="idea410" data-nb-words="19" data-nb-chars="111">„Namaloval jste mě&nbsp;slušně, ale vystihl jste jen něco. Vaše dílko je&nbsp;trochu primitivní, možná proto se&nbsp;mi&nbsp;líbí.“</span></p>
          <p class="chunk" data-nb-ref-number="384" data-nb-words="37" data-nb-chars="189"><span class="idea" data-nb-ref-number="411" id="idea411" data-nb-words="37" data-nb-chars="189">„V tom případě si&nbsp;ho&nbsp;vezměte, prosím.“ Vytrhl papír ze&nbsp;sešitu a&nbsp;podal mi&nbsp;jej. „Jako omluvu za&nbsp;to, že&nbsp;jsem vás o&nbsp;Velikonocích poslal na&nbsp;koledu za&nbsp;tou dračicí. Hodila mi&nbsp;za&nbsp;to&nbsp;do&nbsp;okna kámen.“</span></p>
          <p class="chunk" data-nb-ref-number="385" data-nb-words="93" data-nb-chars="518"><span class="idea" data-nb-ref-number="412" id="idea412" data-nb-words="93" data-nb-chars="518">Vyslovil jsem mínění, že&nbsp;Stará Ves je&nbsp;Kateřině malá, a&nbsp;on&nbsp;jen pokrčil rameny. Měsíc se&nbsp;nyní vyšplhal z&nbsp;druhé strany na&nbsp;kopec a&nbsp;seděl na&nbsp;zřícenině hradu. Stalo se&nbsp;to&nbsp;chvíli předtím, než se&nbsp;v&nbsp;gotických oknech, hledících do&nbsp;kraje na&nbsp;tu&nbsp;i&nbsp;onu stranu, objevily ohnivé jazyky. Někdo tam založil oheň. Světlo pak zaplálo i&nbsp;na&nbsp;vzdálené Šedině, a&nbsp;když jsme se&nbsp;otočili, na&nbsp;Kozlu už&nbsp;šlehaly k&nbsp;nebi vysoké plameny, a&nbsp;dokonce tam bylo vidět míhající se&nbsp;pochodně. Pohlédl jsem směrem k&nbsp;Vlhošti a&nbsp;čekal. Tato hora však zůstala temná.</span></p>
          <p class="chunk" data-nb-ref-number="386" data-nb-words="59" data-nb-chars="339"><span class="idea" data-nb-ref-number="413" id="idea413" data-nb-words="59" data-nb-chars="339">„Katynka dozajista půjde na&nbsp;Kozel jako každý rok. Loni proskakovala s&nbsp;Jakubem oheň, to&nbsp;jste měl vidět. Oba pak měli ohořelé vlasy, ale tvrdili, že&nbsp;je&nbsp;plameny očistily… Letos to&nbsp;asi provede sama,“ dodal zamyšleně učitel a&nbsp;navrhl, abychom se&nbsp;šli podívat. Noc byla jasná. Vyklepal jsem fajfku, strčil ji&nbsp;do&nbsp;kapsy a&nbsp;kývl na&nbsp;něj, že&nbsp;můžeme jít.</span></p>
          <p class="chunk" data-nb-ref-number="387" data-nb-words="74" data-nb-chars="439"><span class="idea" data-nb-ref-number="414" id="idea414" data-nb-words="74" data-nb-chars="439">Na&nbsp;Kozel jsme vystoupili chvíli před dvanáctou. Cestou nás vedl měsíc, pomalu plující nad hradem, jeho svit stačil právě na&nbsp;to, abychom klikatou strmou stezku neztratili z&nbsp;očí a&nbsp;abychom si&nbsp;na&nbsp;tmavém jehličí a&nbsp;ostrých kamenech nevyvrtli kotník. Voves znal cestu a&nbsp;šel první, já&nbsp;sotva stačil úprku jeho vytáhlých nohou. Ve&nbsp;stínu lesa to&nbsp;vypadalo, že&nbsp;jde na&nbsp;chůdách, tak dlouhé kroky dělal. Napadlo mě, že&nbsp;se&nbsp;nemůže dočkat, až&nbsp;uvidí Kateřinu.</span></p>
          <p class="chunk" data-nb-ref-number="388" data-nb-words="45" data-nb-chars="274"><span class="idea" data-nb-ref-number="415" id="idea415" data-nb-words="45" data-nb-chars="274">Poslední čtvrtinu cesty jsme se&nbsp;nemuseli spoléhat na&nbsp;měsíček, temeno kopce zářilo do&nbsp;noci jako královská koruna. Dorazili jsme na&nbsp;vrchol a&nbsp;hned nás přivítaly ohněm rozpálené oči a&nbsp;opojený smích. Kraj pod horou byl tichý, tady nahoře se&nbsp;do&nbsp;všech stran rozléhal barbarský jek.</span></p>
          <p class="chunk" data-nb-ref-number="389" data-nb-words="7" data-nb-chars="35"><em><span class="idea" data-nb-ref-number="416" id="idea416" data-nb-words="4" data-nb-chars="18">Leť si, babo, leť,<br></span>
<span class="idea" data-nb-ref-number="417" id="idea417" data-nb-words="3" data-nb-chars="17">svátek ohně svěť!</span></em></p>
        </section>
        <section>
          <p class="chunk" data-nb-ref-number="390" data-nb-words="111" data-nb-chars="641"><span class="idea" data-nb-ref-number="418" id="idea418" data-nb-words="111" data-nb-chars="641">Podíval jsem se&nbsp;na&nbsp;chronograf – minuta po&nbsp;půlnoci. Duben byl za&nbsp;námi, začal květen. Hořící nasmolená košťata létala do&nbsp;výše, dělala krkolomné přemety a&nbsp;jako srpnové hvězdy se&nbsp;zas řítila dolů, hlavy mladých lidí před nimi uhýbaly a&nbsp;ječely strachem i&nbsp;veselím. Pokud čarodějnice ještě nebyla na&nbsp;troud, musela znovu do&nbsp;ožehnutých prstů a&nbsp;zase nahoru, dokud se&nbsp;z&nbsp;ní&nbsp;nesypal popel. Pak ji&nbsp;hodili na&nbsp;vatru, ať&nbsp;tam dohoří. Nad nízkými ohni se&nbsp;míhaly nahé nohy děvčat, zdálo se, že&nbsp;jsou lehčí než vzduch a&nbsp;sám žár ohně je&nbsp;nadnáší, takže se&nbsp;nemůžou spálit. Byla to&nbsp;krásná, nebezpečná iluze, zvláštní tanec bez hudby a&nbsp;choreografie, zato na&nbsp;ostří nože.</span></p>
          <p class="chunk" data-nb-ref-number="391" data-nb-words="7" data-nb-chars="35"><em><span class="idea" data-nb-ref-number="419" id="idea419" data-nb-words="4" data-nb-chars="18">V našem divém reji<br></span>
<span class="idea" data-nb-ref-number="420" id="idea420" data-nb-words="3" data-nb-chars="17">toč se, čaroději!</span></em></p>
        </section>
        <section>
          <p class="chunk" data-nb-ref-number="392" data-nb-words="62" data-nb-chars="329"><span class="idea" data-nb-ref-number="421" id="idea421" data-nb-words="62" data-nb-chars="329">Největší vatra plála do&nbsp;výšky bezového keře. Dívky s&nbsp;chlapci kolem ní&nbsp;vířili v&nbsp;širokém kole, držíce se&nbsp;kolem pasu. Řetěz jejich těl nesměl prasknout, šlo o&nbsp;to, dostat se&nbsp;od&nbsp;ohně co&nbsp;nejdál a&nbsp;tím k&nbsp;němu přitáhnout ty, co&nbsp;byli na&nbsp;druhé straně. V&nbsp;této hře vítězili ti&nbsp;nejsilnější, kdo nevydržel žár, musel se&nbsp;pustit a&nbsp;jít z&nbsp;kola ven.</span></p>
          <p class="chunk" data-nb-ref-number="393" data-nb-words="55" data-nb-chars="328"><span class="idea" data-nb-ref-number="422" id="idea422" data-nb-words="55" data-nb-chars="328">Přistoupila k&nbsp;nám dvě děvčata a&nbsp;vyzvala nás, abychom jim pomohli spálit zlou moc čarodějnic. Voves se&nbsp;nenechal pobízet, vzal si&nbsp;od&nbsp;nich pometlo, zapálil je&nbsp;v&nbsp;plamenech nejbližšího ohně a&nbsp;hodil vysoko nad sebe. Zkusil jsem to&nbsp;po&nbsp;něm, ale příliš opatrně, abych si&nbsp;nesežehl nový klobouk a&nbsp;vlasy, ukryté pod jeho provlhlou střechou.</span></p>
          <p class="chunk" data-nb-ref-number="394" data-nb-words="120" data-nb-chars="728"><span class="idea" data-nb-ref-number="423" id="idea423" data-nb-words="120" data-nb-chars="728">A&nbsp;tak letěla moje čarodějnice špatně. Poté co&nbsp;opsala nízký oblouk, zapadla do&nbsp;lískového houští a&nbsp;zažehla ho. Dva z&nbsp;mladších hochů, kteří opodál hlídali s&nbsp;pytlem písku a&nbsp;lopatami, se&nbsp;tam rozběhli a&nbsp;rychle rozsvícený keř uhasili. Jiné koště mi&nbsp;už&nbsp;nikdo nepodal. Vrátil jsem se&nbsp;k&nbsp;ohňům na&nbsp;pasece a&nbsp;spatřil Kateřinu. Zrovna se&nbsp;rozmáchla silnou paží a&nbsp;vymrštila pometlo výš než kterýkoli z&nbsp;mládenců. Čarodějnice se&nbsp;zřítila přímo doprostřed nejvyšší vatry. Strhl se&nbsp;povyk, chasa v&nbsp;mžiku obklopila svou královnu a&nbsp;začala kolem ní&nbsp;poskakovat. Ta&nbsp;ale jejich sevření protrhla a&nbsp;hnala se&nbsp;k&nbsp;ohni, kde plápolala čarodějnice. Jediný odraz a&nbsp;oheň Katynku pohltil, sotva jsem stačil zahlédnout její pružná bílá lýtka a&nbsp;od&nbsp;popela začerněné paty.</span></p>
          <p class="chunk" data-nb-ref-number="395" data-nb-words="38" data-nb-chars="248"><span class="idea" data-nb-ref-number="424" id="idea424" data-nb-words="38" data-nb-chars="248">Jako rychlý prst, který protne plamen svíčky a&nbsp;nespálí se, tak Kateřina proskočila na&nbsp;druhou stranu ohně, navíc z&nbsp;něj vynesla svou čarodějnici, kterou teď držela v&nbsp;dlani chráněné pouhým klůckem. Něco takového nedokázal ani nejodvážnější z&nbsp;mládenců.</span></p>
          <p class="chunk" data-nb-ref-number="396" data-nb-words="22" data-nb-chars="140"><span class="idea" data-nb-ref-number="425" id="idea425" data-nb-words="22" data-nb-chars="140">„Máme královnu, máme královničku!“ volaly dívky a&nbsp;mladíci ji&nbsp;zvedli na&nbsp;ramena a&nbsp;za&nbsp;bujarého prozpěvování obešli s&nbsp;ní&nbsp;kolem ohnivého palouku.</span></p>
          <p class="chunk" data-nb-ref-number="397" data-nb-words="17" data-nb-chars="89"><em><span class="idea" data-nb-ref-number="426" id="idea426" data-nb-words="2" data-nb-chars="16">Královnička Máje<br></span>
<span class="idea" data-nb-ref-number="427" id="idea427" data-nb-words="3" data-nb-chars="17">z&nbsp;kouzelného háje<br></span>
<span class="idea" data-nb-ref-number="428" id="idea428" data-nb-words="4" data-nb-chars="19">nese srdce na&nbsp;udici<br></span>
<span class="idea" data-nb-ref-number="429" id="idea429" data-nb-words="4" data-nb-chars="22">po&nbsp;jezeře, po&nbsp;vesnici,<br></span>
<span class="idea" data-nb-ref-number="430" id="idea430" data-nb-words="4" data-nb-chars="15">komu ona dá&nbsp;je?</span></em></p>
        </section>
        <section>
          <p class="chunk" data-nb-ref-number="398" data-nb-words="43" data-nb-chars="267"><span class="idea" data-nb-ref-number="431" id="idea431" data-nb-words="43" data-nb-chars="267">Mně sotva, pomyslel jsem si&nbsp;smutně. Mne s&nbsp;učitelem si&nbsp;nikdo nevšímal. Do&nbsp;kola pádících, dusajících, skotačících těl jsme nepatřili. Dovedli jsme se&nbsp;jen dívat a&nbsp;dávat pozor, abychom neudělali neopatrný krok. A&nbsp;oni hleděli na&nbsp;hvězdy a&nbsp;každým svým krokem roztáčeli Zemi.</span></p>
          <p class="chunk" data-nb-ref-number="399" data-nb-words="105" data-nb-chars="612"><span class="idea" data-nb-ref-number="432" id="idea432" data-nb-words="105" data-nb-chars="612">Vovsovy myšlenky asi bloudily v&nbsp;podobných kruzích. Zavrávoral, sundal si&nbsp;začouzený cvikr a&nbsp;vysmrkal se. Pak jej očistil o&nbsp;klopu modrožlutého kabátu. Jak se&nbsp;sklonil, z&nbsp;kapsy mu&nbsp;při tom vykoukly jiné brýle. Byl to&nbsp;ten falešný cvikr z&nbsp;drátu, použitý při školním představení. Dovolil jsem se, zda si&nbsp;ho&nbsp;můžu půjčit. Ale ani jsem si&nbsp;ho&nbsp;nemusel nasadit na&nbsp;nos. Sklíčka byla pryč. „Ukradli mi&nbsp;je,“ řekl učitel zahleněným hlasem, „ukradli mi&nbsp;její oči.“ Opět vytáhl kapesník a&nbsp;zamžoural na&nbsp;něj, pak si&nbsp;ho&nbsp;rozprostřel do&nbsp;trávy a&nbsp;položil na&nbsp;něj hlavu. Vypadalo to, že&nbsp;okamžitě usnul. Chvíli jsem počkal a&nbsp;pak jsem zašeptal:</span></p>
          <p class="chunk" data-nb-ref-number="400" data-nb-words="28" data-nb-chars="136"><span class="idea" data-nb-ref-number="433" id="idea433" data-nb-words="28" data-nb-chars="136">„Vám že&nbsp;ukradli její oči? Vy&nbsp;chudáčku. Vy&nbsp;přece nejste ten, pro koho se&nbsp;ty&nbsp;divé oči dívají na&nbsp;svět. Tamten je&nbsp;mrtvý. Po&nbsp;něm jsem tu&nbsp;já.“</span></p>
          <p class="chunk" data-nb-ref-number="401" data-nb-words="38" data-nb-chars="211"><span class="idea" data-nb-ref-number="434" id="idea434" data-nb-words="38" data-nb-chars="211">Najednou sebou škubl, jako by&nbsp;ho&nbsp;píchla vosa. Oči ale neotevřel. A&nbsp;já, stejně rozpálený, omámený a&nbsp;vyčerpaný jako on, jsem si&nbsp;v&nbsp;tom vražedném žáru sňal z&nbsp;hlavy klobouk a&nbsp;prsty si&nbsp;prohrábl vlasy. Suché jak troud.</span></p>
          <p class="chunk" data-nb-ref-number="402" data-nb-words="27" data-nb-chars="153"><span class="idea" data-nb-ref-number="435" id="idea435" data-nb-words="27" data-nb-chars="153">Pomyslel jsem na&nbsp;smrt. Tady nahoře a&nbsp;v&nbsp;tuto noc mne její představa neděsila. Za&nbsp;prázdnými okuláry brejliček se&nbsp;mi&nbsp;zavřely oči a&nbsp;poddaly se&nbsp;letu kolotoče.</span></p>
        </section>
        <section>
          <p class="chunk" data-nb-ref-number="403" data-nb-words="22" data-nb-chars="119"><span class="idea" data-nb-ref-number="436" id="idea436" data-nb-words="22" data-nb-chars="119">Ležel jsem v&nbsp;kolíbce z&nbsp;kapradí, houpala se&nbsp;ze&nbsp;strany na&nbsp;stranu a&nbsp;zavírala mi&nbsp;sotva probuzené oči. Už&nbsp;jsem nechtěl spát.</span></p>
          <p class="chunk" data-nb-ref-number="404" data-nb-words="1" data-nb-chars="7"><span class="idea" data-nb-ref-number="437" id="idea437" data-nb-words="1" data-nb-chars="7">„Vodu.“</span></p>
          <p class="chunk" data-nb-ref-number="405" data-nb-words="35" data-nb-chars="190"><span class="idea" data-nb-ref-number="438" id="idea438" data-nb-words="35" data-nb-chars="190">Zastavili se&nbsp;a&nbsp;sňali nosítka z&nbsp;ramen. Sloup s&nbsp;kruhy a&nbsp;fábory, co&nbsp;se&nbsp;nade mnou od&nbsp;rána komíhal, vztyčený proti modrému nebi, teď znehybněl. Sáhl jsem si&nbsp;do&nbsp;vlasů, lámaly se&nbsp;jako stébla slámy.</span></p>
          <p class="chunk" data-nb-ref-number="406" data-nb-words="61" data-nb-chars="337"><span class="idea" data-nb-ref-number="439" id="idea439" data-nb-words="61" data-nb-chars="337">Sklonila se&nbsp;ke&nbsp;mně Katynka, vložila mi&nbsp;do&nbsp;dlaně ucho džbánu. Vyklouzlo mi&nbsp;z&nbsp;prstů a&nbsp;voda mi&nbsp;zatekla za&nbsp;krk, trochu se&nbsp;dostalo do&nbsp;vlasů. Kateřina uchopila džbán do&nbsp;pravé ruky a&nbsp;levou mi&nbsp;zezadu podepřela hlavu: konečně jsem se&nbsp;mohl napít, navrátit tělu a&nbsp;mysli sílu. Loktem jsem vrazil do&nbsp;ruky se&nbsp;džbánem, takže mi&nbsp;zbytek vody polil hlavu.</span></p>
          <p class="chunk" data-nb-ref-number="407" data-nb-words="19" data-nb-chars="116"><span class="idea" data-nb-ref-number="440" id="idea440" data-nb-words="19" data-nb-chars="116">„Co to&nbsp;má&nbsp;být?“ zeptal jsem se&nbsp;tváří kolem sebe. Nechápaly. Ukázal jsem prstem vzhůru, následovaly ho&nbsp;udivené zraky.</span></p>
          <p class="chunk" data-nb-ref-number="408" data-nb-words="131" data-nb-chars="807"><span class="idea" data-nb-ref-number="441" id="idea441" data-nb-words="131" data-nb-chars="807">„To je&nbsp;máj,“ řekla Katynka. Štíhlá jedle měla aspoň patnáct loktů, byla zbavená kůry a&nbsp;osekaná dohladka až&nbsp;na&nbsp;samý vrcholek, kde ponechali špici z&nbsp;nejmladšího jehličí. Na&nbsp;čtyřech červených stuhách tam byl zavěšen zelený věnec tak, aby jím kmen procházel. Na&nbsp;čtyřech žlutých pod ním visel ještě jeden, o&nbsp;něco větší. Jako paprsky slunce trčely z&nbsp;obou věnců mladé žitné klasy, což mohlo znamenat pouze to, že&nbsp;byly uvity z&nbsp;obilíčka vyrostlého na&nbsp;Jakubově hrobě. Potvrzovala to&nbsp;ostatně výzdoba Katynčiny hlavy: totéž obilí bylo vetkáno do&nbsp;věnečku, třetího a&nbsp;nejmenšího, který nezdobil jedli, ale ji&nbsp;samu. Tenhle byl navíc vyšperkován modrými a&nbsp;červenými květy, chrpami a&nbsp;vlčími máky. Všimla si&nbsp;mého upřeného pohledu, zvedla ruce ke&nbsp;skráni a&nbsp;velice pomalu a&nbsp;zamyšleně věneček sňala. Potom mi&nbsp;ho&nbsp;položila na&nbsp;hlavu.</span></p>
          <p class="chunk" data-nb-ref-number="409" data-nb-words="62" data-nb-chars="394"><span class="idea" data-nb-ref-number="442" id="idea442" data-nb-words="62" data-nb-chars="394">Zatoužil jsem po&nbsp;ní, po&nbsp;jejích zlatých vlasech se&nbsp;špetkou zázvorové barvy, jejích podivných nestejných očích, ostře se&nbsp;lesknoucích zubech, smetanovém hrdle a&nbsp;širokých ramenou, po&nbsp;jejích velkých ňadrech pod bílou košilkou, mozolnatých dlaních, kulatých bocích a&nbsp;silných stehnech, po&nbsp;patách, co&nbsp;nejraději chodí bosé a&nbsp;jsou ušpiněné od&nbsp;popela. Vztáhl jsem k&nbsp;ní&nbsp;ruce a&nbsp;v&nbsp;tu&nbsp;chvíli mě&nbsp;obestřela tma.</span></p>
          <p class="chunk" data-nb-ref-number="410" data-nb-words="29" data-nb-chars="172"><span class="idea" data-nb-ref-number="443" id="idea443" data-nb-words="29" data-nb-chars="172">„Dělejte nám dnes krále, milostpane,“ slyšel jsem někoho říkat, když mi&nbsp;Katynka omývala čelo. „Král beztak jen sedí na&nbsp;trůně a&nbsp;okouní. Káča povede průvod a&nbsp;vy&nbsp;se&nbsp;ponesete.“</span></p>
          <p class="chunk" data-nb-ref-number="411" data-nb-words="51" data-nb-chars="268"><span class="idea" data-nb-ref-number="444" id="idea444" data-nb-words="51" data-nb-chars="268">Přikývl jsem. V&nbsp;mém stavu jsem těžko mohl odmítnout, odnesli by&nbsp;mě&nbsp;až&nbsp;k&nbsp;Věži, což jsem si&nbsp;nepřál. Zeptal jsem se, kde zůstal učitel. Řekli, že&nbsp;je&nbsp;od&nbsp;rána ve&nbsp;škole, i&nbsp;když není vyučování. A&nbsp;kde jsou drátěné brejličky, chtěl jsem vědět pak a&nbsp;oni si&nbsp;mysleli, že&nbsp;blouzním.</span></p>
          <p class="chunk" data-nb-ref-number="412" data-nb-words="44" data-nb-chars="238"><span class="idea" data-nb-ref-number="445" id="idea445" data-nb-words="44" data-nb-chars="238">Znovu mě&nbsp;zvedli, májka se&nbsp;zakývala v&nbsp;osmi silných pažích a&nbsp;dala se&nbsp;na&nbsp;pochod. Romanovi, staršímu z&nbsp;bratrů Rabů, vytrhla Katynka z&nbsp;klopy zelenou březovou větévku a&nbsp;zvedla ji&nbsp;nad hlavu. Všichni se&nbsp;vydali za&nbsp;ní, na&nbsp;cizích rukou a&nbsp;nohou i&nbsp;já.</span></p>
          <p class="chunk" data-nb-ref-number="413" data-nb-words="69" data-nb-chars="445"><span class="idea" data-nb-ref-number="446" id="idea446" data-nb-words="69" data-nb-chars="445">Jako vyžilý Bakchus jsem se&nbsp;nechal nosit kolem vesnice, na&nbsp;hlavě korunu z&nbsp;obilí a&nbsp;kvítí, okukován svými překvapenými, uctivě se&nbsp;klanícími poddanými. Bylo pondělí, leckdo si&nbsp;hleděl práce a&nbsp;přenechával májové veselí mladým, ale čeledíny s&nbsp;děvečkami, kteří se&nbsp;přidávali k&nbsp;našemu průvodu, zpátky do&nbsp;práce nikdo nehonil. Katynka to&nbsp;vysvětlila tak: hospodáři dobře vědí, že&nbsp;pustí-li pacholky na&nbsp;slavnost, májový král je&nbsp;za&nbsp;to&nbsp;odmění příznivým počasím.</span></p>
          <p class="chunk" data-nb-ref-number="414" data-nb-words="134" data-nb-chars="792"><span class="idea" data-nb-ref-number="447" id="idea447" data-nb-words="134" data-nb-chars="792">První den měsíce tomu nenasvědčoval. Udělalo se&nbsp;vražedné vedro, na&nbsp;nebi se&nbsp;ani tentokrát, tak jako už&nbsp;týdny, neobjevil pořádný dešťový mrak. Sedláci stáli v&nbsp;polích a&nbsp;drtili v&nbsp;dlaních suchou zem. Když jsme šli kolem, smekali a&nbsp;zdravili, nejistí, zda mají před sebou spíš vrchního pána z&nbsp;Věže, anebo spíš májového krále. Když obraceli tázavé pohledy ke&nbsp;Katynce, byla v&nbsp;tom žádost o&nbsp;vysvětlení. Ale Katynka se&nbsp;tvářila tajemně a&nbsp;nechala je, ať&nbsp;si&nbsp;myslí, co&nbsp;chtějí. Na&nbsp;svého zeleného krále byla očividně pyšná, takovou osobnost prý v&nbsp;předchozích letech neměli. Chvílemi se&nbsp;zdálo, že&nbsp;se&nbsp;rozesměje a&nbsp;já&nbsp;budu moci potěšit jejího otce dobrou zprávou. Pak jsem to&nbsp;pokazil. Zeptal jsem se&nbsp;jí, jestli někdy dělal krále i&nbsp;posluhův Jakub. Jako by&nbsp;tu&nbsp;otázku přeslechla. Veselé světlo v&nbsp;očích jí&nbsp;ale pohaslo.</span></p>
          <p class="chunk" data-nb-ref-number="415" data-nb-words="74" data-nb-chars="458"><span class="idea" data-nb-ref-number="448" id="idea448" data-nb-words="74" data-nb-chars="458">Přesto dál vstupovala na&nbsp;zasetá políčka a&nbsp;žehnala hospodářům svým zeleným proutkem, chválila je, když měli květinami vyzdobené postroje k&nbsp;poctě svátku, a&nbsp;hubovala, když někdo první máj zanedbal. Nejeden hřmotný chlap pak musel poslat pro ženu, aby přinesla z&nbsp;domácí truhly šperky, korále, či&nbsp;aspoň našívací zrcátka a&nbsp;podobné cetky – ty&nbsp;pak byly zavěšeny dobytčeti na&nbsp;rohy a&nbsp;předvedeny mým zrakům, abych se&nbsp;jako král slitoval a&nbsp;dopomohl kraji k&nbsp;pěknému dešti.</span></p>
          <p class="chunk" data-nb-ref-number="416" data-nb-words="90" data-nb-chars="544"><span class="idea" data-nb-ref-number="449" id="idea449" data-nb-words="90" data-nb-chars="544">Kolem jedné hodiny odpolední se&nbsp;průvod utábořil na&nbsp;obecní pastvině na&nbsp;severním konci vesnice. Patrně to&nbsp;bylo znamení, které selky už&nbsp;dobře znaly, protože k&nbsp;nám přicházely s&nbsp;ovesnými plackami, čerstvou vodou a&nbsp;pivem a&nbsp;pobízely k&nbsp;hodování. Já&nbsp;jsem měl okusit ze&nbsp;všeho první a&nbsp;nenechal jsem se&nbsp;přemlouvat, po&nbsp;noci strávené mezi vysokými ohni jsem byl pořád jako suchopýr. Po&nbsp;jídle, kdy už&nbsp;nikdo nemohl, přišly na&nbsp;řadu ještě pekáče povidlových buchet, sušené švestky navlečené na&nbsp;niti a&nbsp;hrušková pálenka, ze&nbsp;džbánku rovnou do&nbsp;úst a&nbsp;podat sousedovi.</span></p>
          <p class="chunk" data-nb-ref-number="417" data-nb-words="159" data-nb-chars="920"><span class="idea" data-nb-ref-number="450" id="idea450" data-nb-words="159" data-nb-chars="920">Celou dobu oběda se&nbsp;Katynka držela stranou a&nbsp;počínala si&nbsp;prapodivně, čehož jsem si&nbsp;já&nbsp;jako král neměl všímat, ale nedalo mi&nbsp;to&nbsp;a&nbsp;co&nbsp;chvíli jsem k&nbsp;ní&nbsp;zabloudil zrakem. Stála na&nbsp;jedné noze na&nbsp;zvýšeném místě mezi třemi břízami a&nbsp;nic nejedla ani nepila, ovšem ženy jí&nbsp;nosily od&nbsp;všeho a&nbsp;ona s&nbsp;tím zacházela po&nbsp;svém. Podržela placku nebo koláč v&nbsp;pravé ruce, zatímco v&nbsp;levé měla pohárek s&nbsp;pivem, a&nbsp;se&nbsp;zavřenýma očima mumlala nesrozumitelná slova. Pak koláček rozmačkala v&nbsp;dlani a&nbsp;rozdrobila, nápoj nabrala do&nbsp;úst a&nbsp;vyprskla jej mezi drobty do&nbsp;trávy. Ostatní nemluvili, jen ji&nbsp;pozorovali a&nbsp;hltavě jedli. Pak přišel z&nbsp;vesnice jeden muž patřící k&nbsp;radě starších, která se&nbsp;pravidelně jednou týdně scházela na&nbsp;rychtě. Byl ve&nbsp;svátečním, s&nbsp;kloboukem na&nbsp;hlavě, v&nbsp;černých nohavicích a&nbsp;rozepnutém svrchníku, pod nímž zářila vybělená košile. Nesl v&nbsp;podpaží kohouta. Minul hodovníky a&nbsp;zastavil se&nbsp;až&nbsp;před Katynkou. Hodil jí&nbsp;kohouta k&nbsp;nohám.</span></p>
          <p class="chunk" data-nb-ref-number="418" data-nb-words="189" data-nb-chars="1175"><span class="idea" data-nb-ref-number="451" id="idea451" data-nb-words="189" data-nb-chars="1175">Pták, jak byl rozdurděný, se&nbsp;po&nbsp;ní&nbsp;rozehnal pařáty i&nbsp;zobákem, viděl jsem, jak ji&nbsp;klovl do&nbsp;nahého nártu, až&nbsp;vytryskla krev. Katynka svou rovnováhu neporušila, jen se&nbsp;nahrbila a&nbsp;trochu se&nbsp;na&nbsp;levé noze zakymácela, až&nbsp;něco piva vyšplíchlo kohoutovi na&nbsp;hlavu. Otevřela oči a&nbsp;počastovala kohouta zuřivým pohledem, už&nbsp;jsem myslel, že&nbsp;ho&nbsp;kopne. Ale ovládla se, opět přivřela víčka a&nbsp;pokračovala v&nbsp;úlitbě. Kohout se&nbsp;ještě chvíli čepýřil, třikrát Kateřinu obešel a&nbsp;pak jako zázrakem zkrotí. Zůstal u&nbsp;ní. Zaujaly ho&nbsp;nadrobené placky, buchty a&nbsp;koláče, pivem rozmočené na&nbsp;kaši. Začal uzobávat, nejdřív s&nbsp;nedůvěrou, potom lačně. Za&nbsp;chvíli zvedl hlavu, naklonil ji&nbsp;stranou a&nbsp;zakokrhal. Potom se&nbsp;svalil a&nbsp;zahrabal nohama ve&nbsp;vzduchu, překulil se, vstal, udělal jeden příliš dlouhý krok a&nbsp;zas upadl. Mladí lidé se&nbsp;rozesmáli, ale bylo to&nbsp;chtěné, málo veselé, všichni až&nbsp;po&nbsp;ty&nbsp;nejmladší znali tu&nbsp;podívanou z&nbsp;předchozích let. Kohout se&nbsp;tvářil rozverně, aspoň mi&nbsp;to&nbsp;tak připadalo. Vyváděl kousky hodné hospodského baviče, natřásal se&nbsp;před Katynkou a&nbsp;producíroval ocasní péra. Ta&nbsp;ho&nbsp;teď probodávala doširoka rozevřenýma očima a&nbsp;pomalu, aby ho&nbsp;nevyplašila, vytahovala ze&nbsp;záňadří svůj zelený proutek.</span></p>
          <p class="chunk" data-nb-ref-number="419" data-nb-words="197" data-nb-chars="1155"><span class="idea" data-nb-ref-number="452" id="idea452" data-nb-words="197" data-nb-chars="1155">Pak bleskově haluzku zvedla a&nbsp;švihla ptáka po&nbsp;krku; v&nbsp;tu&nbsp;chvíli se&nbsp;všechno zrychlilo. Kohout se&nbsp;skácel jak podťatý a&nbsp;zůstal ležet s&nbsp;nohama nahoře. Z&nbsp;davu vystoupil nejvyšší z&nbsp;mládenců, ten, co&nbsp;ráno vedl průvod z&nbsp;Kozelského vrchu, starší Rabův syn Roman. Svázal kohoutovi pařáty červenou stuhou a&nbsp;pověsil ptáka na&nbsp;březovou větev, právě včas, než se&nbsp;probudil, začal se&nbsp;zmítat a&nbsp;bít kolem sebe křídly. Nikdo si&nbsp;nevšiml, kdy a&nbsp;jak se&nbsp;Kateřině objevil v&nbsp;ruce kostěný srp, a&nbsp;když jím švihla, Roman už&nbsp;nestačil uhnout proudu zpěněné krve a&nbsp;ta&nbsp;mu&nbsp;zkropila košili v&nbsp;širokém dlouhém šrámu. Teprve pak oči přítomných zpozorovaly kohoutí hlavu, která opsala nad Katynkou oblouk a&nbsp;za&nbsp;neveselého smíchu, který jí&nbsp;vyrazil z&nbsp;hrdla, spadla na&nbsp;hromádku drobtů, Bílá oční víčka se&nbsp;ještě zavírala a&nbsp;otvírala, když na&nbsp;ně&nbsp;prýštil černý vodopád z&nbsp;bezhlavého těla, které se&nbsp;houpalo na&nbsp;stuze jako oběšenec tvrdošíjně lpící na&nbsp;životě a&nbsp;křídly tlouklo Katynku přes tváře. Dívka o&nbsp;krok ustoupila a&nbsp;postavila se&nbsp;na&nbsp;obě nohy. Potom zelenou haluzí otřela rudý srp a&nbsp;přihodila ji&nbsp;na&nbsp;obětinu. Mrtvé tělo na&nbsp;stuze znehybnělo, hlava pod ním otevřela zobák k&nbsp;němému zakokrhání a&nbsp;zůstala tak.</span></p>
          <p class="chunk" data-nb-ref-number="420" data-nb-words="138" data-nb-chars="867"><span class="idea" data-nb-ref-number="453" id="idea453" data-nb-words="138" data-nb-chars="867">Někdo přinesl tlustou kočku, která každým dnem měla vrhnout koťata. Tomuto zvířeti se&nbsp;dostalo výsady ochutnat čerstvé kohoutí krve. Májová koťata nosí hospodáři štěstí, slyšel jsem z&nbsp;mnoha stran, jejich nářek přivolá déšť. Potom sem začali vodit domácí zvířata a&nbsp;všechna musela ochutnat, dokonce i&nbsp;krávy a&nbsp;býci museli sežvýkat po&nbsp;hrsti trávy potřísněné obětinou. Dobytek pak zůstal na&nbsp;pastvě, vyhánění se&nbsp;protáhlo až&nbsp;do&nbsp;večera a&nbsp;zástup vesničanů, kteří si&nbsp;přišli pro krvavé požehnání, jako by&nbsp;nechtěl brát konce. Až&nbsp;když se&nbsp;začalo zvonit klekání, obrátily se&nbsp;kroky shromážděných po&nbsp;jeho zvuku. Poslední z&nbsp;příchozích byla stará žena, která v&nbsp;košíku přinesla toho dne vylíhlá housata; kdokoli měl zájem ji&nbsp;vyslechnout, tomu ukazovala, jak mají mastné chmýří, což zaručeně znamená brzký déšť. Kateřina si&nbsp;o&nbsp;jedno řekla a&nbsp;bylo jí&nbsp;přislíbeno, pokud začne do&nbsp;tří dnů pršet.</span></p>
          <p class="chunk" data-nb-ref-number="421" data-nb-words="23" data-nb-chars="127"><span class="idea" data-nb-ref-number="454" id="idea454" data-nb-words="23" data-nb-chars="127">„V noci spadnou trakaře,“ řekla ženě a&nbsp;stiskla jí&nbsp;ruce. Podivil jsem se&nbsp;nad tou jistotou. Vždyť já&nbsp;sám jsem se&nbsp;ještě nerozhodl.</span></p>
          <p class="chunk" data-nb-ref-number="422" data-nb-words="74" data-nb-chars="449"><span class="idea" data-nb-ref-number="455" id="idea455" data-nb-words="74" data-nb-chars="449">V&nbsp;kostele již zažehli světla k&nbsp;uctění Bohorodičky, chystala se&nbsp;mariánská pobožnost a&nbsp;po&nbsp;ní&nbsp;celonoční bdění. Chtěl jsem vědět, kdy skončí má&nbsp;role májového krále. „Až naprší a&nbsp;uschne,“ řekla Kateřina. Zeptal jsem se, jestli jde do&nbsp;kostela. Odsekla, že&nbsp;ji&nbsp;tam farář neuvidí, ona jde s&nbsp;družkami do&nbsp;dubového lesa. „A májový král pomašíruje s&nbsp;námi,“ dodala, „protože jestli to&nbsp;sucho společně nezaženeme, budou mít v&nbsp;rasovně posvícení a&nbsp;na&nbsp;hřbitově nával.“</span></p>
          <p class="chunk" data-nb-ref-number="423" data-nb-words="28" data-nb-chars="153"><span class="idea" data-nb-ref-number="456" id="idea456" data-nb-words="28" data-nb-chars="153">V&nbsp;levém oku jí&nbsp;kmitaly zelené blesky, v&nbsp;pravém dlel ospalý modrojas. Natáhla ruku, sňala mi&nbsp;z&nbsp;hlavy korunu a&nbsp;položila ji&nbsp;do&nbsp;krvavé louže k&nbsp;hlavě kohouta.</span></p>
          <p class="chunk" data-nb-ref-number="424" data-nb-words="83" data-nb-chars="448"><span class="idea" data-nb-ref-number="457" id="idea457" data-nb-words="83" data-nb-chars="448">Zvedl jsem se&nbsp;z&nbsp;nosítek, oprášil si&nbsp;klobouk a&nbsp;nasadil si&nbsp;ho&nbsp;místo věnečku. Rozhlédl jsem se&nbsp;po&nbsp;kraji, na&nbsp;který se&nbsp;snášel soumrak. Na&nbsp;druhé straně úžlabiny svažující se&nbsp;ke&nbsp;Vsi někdo stál. Díval se&nbsp;k&nbsp;nám. Byl příliš daleko, než aby se&nbsp;dalo poznat, o&nbsp;koho jde, ale zdálo se, že&nbsp;je&nbsp;ta&nbsp;postava černá jak bouřkový mrak. Dala se&nbsp;do&nbsp;pohybu, spěšně se&nbsp;pustila směrem k&nbsp;vesnici, zatímco my&nbsp;jsme obrátili své kroky k&nbsp;lesu. Bezhlavý kohout mezi břízami osaměl.</span></p>
          <p class="chunk" data-nb-ref-number="425" data-nb-words="91" data-nb-chars="537"><span class="idea" data-nb-ref-number="458" id="idea458" data-nb-words="91" data-nb-chars="537">Dívky mne dovedly do&nbsp;dubového háje s&nbsp;mýtinou, kterou jsem už&nbsp;znal. Pod ústředním stromem se&nbsp;seříznutou korunou, odkud jsem o&nbsp;Velikonočním pondělku snesl kostěný srp, mě&nbsp;posadily do&nbsp;trávy a&nbsp;ta&nbsp;nejmladší mi&nbsp;vzala klobouk. Ostatní včetně Kateřiny se&nbsp;postavily za&nbsp;mne a&nbsp;jedna – nevím která – mi&nbsp;pročísla dlaněmi vlasy; musela poznat, že&nbsp;jsou mokré, ale žádná slova podivu nezazněla. Otočil jsem hlavu, ale mladé, od&nbsp;práce už&nbsp;mozolnaté dlaně mi&nbsp;ji&nbsp;vrátily zpátky. „Král se&nbsp;bude dívat na&nbsp;strom. Nesmí se&nbsp;ohlížet, jinak kouzlo ztratí svou moc.“</span></p>
          <p class="chunk" data-nb-ref-number="426" data-nb-words="13" data-nb-chars="70"><span class="idea" data-nb-ref-number="459" id="idea459" data-nb-words="13" data-nb-chars="70">Chvíli bylo ticho a&nbsp;pak se&nbsp;do&nbsp;večerního zpěvu ptáků vmísil dívčí hlas:</span></p>
          <p class="chunk" data-nb-ref-number="427" data-nb-words="11" data-nb-chars="47"><em><span class="idea" data-nb-ref-number="460" id="idea460" data-nb-words="6" data-nb-chars="24">Roje, co&nbsp;se&nbsp;v&nbsp;máji rojí,<br></span>
<span class="idea" data-nb-ref-number="461" id="idea461" data-nb-words="5" data-nb-chars="23">za&nbsp;plný vůz sena stojí.</span></em></p>
        </section>
        <section>
          <p class="chunk" data-nb-ref-number="428" data-nb-words="23" data-nb-chars="133"><span class="idea" data-nb-ref-number="462" id="idea462" data-nb-words="23" data-nb-chars="133">V&nbsp;tu&nbsp;chvíli jsem zaslechl bzučení včel a&nbsp;instinktivně se&nbsp;přikrčil. Nikde se&nbsp;však nic nehnulo, jenom lístky v&nbsp;koruně stromu se&nbsp;chvěly.</span></p>
          <p class="chunk" data-nb-ref-number="429" data-nb-words="20" data-nb-chars="118"><span class="idea" data-nb-ref-number="463" id="idea463" data-nb-words="20" data-nb-chars="118">Došlo mi, že&nbsp;ten zvuk vyluzují hlasivky děvčat, jež se&nbsp;teď rozestavila do&nbsp;půlkruhu po&nbsp;obvodu doubravy. Ohlédl jsem se.</span></p>
          <p class="chunk" data-nb-ref-number="430" data-nb-words="83" data-nb-chars="531"><span class="idea" data-nb-ref-number="464" id="idea464" data-nb-words="83" data-nb-chars="531">Tři z&nbsp;dívek vystoupily zpoza stromů, Kateřina mezi nimi nebyla. Nejmladší, drobná, asi čtrnáctiletá Barbora, a&nbsp;dvě dívky statnější, velká a&nbsp;malá, tmavovlasé sestřenice Marie a&nbsp;Agáta. Jejich postavy ostře vystupovaly proti blízkým kmenům a&nbsp;vzdáleným křovinám – svlékly se&nbsp;do&nbsp;bílých košil, které jim sahaly po&nbsp;kolena. Na&nbsp;krku měly podivné náhrdelníky. Prošly kolem mě&nbsp;a&nbsp;bez jediného slova vyšplhaly do&nbsp;koruny dubu, kde se&nbsp;usadily na&nbsp;nejsilnějších větvích a&nbsp;vzaly do&nbsp;rukou předměty, jež měly uvázané na&nbsp;stuhách zavěšených kolem hrdel.</span></p>
          <p class="chunk" data-nb-ref-number="431" data-nb-words="16" data-nb-chars="96"><span class="idea" data-nb-ref-number="465" id="idea465" data-nb-words="16" data-nb-chars="96">Marie, jež seděla nejvýš, začala kotníky prstů tlouct do&nbsp;malé mosazné pánve a&nbsp;k&nbsp;tomu odříkávala:</span></p>
          <p class="chunk" data-nb-ref-number="432" data-nb-words="14" data-nb-chars="64"><em><span class="idea" data-nb-ref-number="466" id="idea466" data-nb-words="7" data-nb-chars="30">Nebe je&nbsp;šedé, den se&nbsp;nám šeří,<br></span>
<span class="idea" data-nb-ref-number="467" id="idea467" data-nb-words="7" data-nb-chars="34">hromu se&nbsp;dočká, kdo v&nbsp;Peruna věří.</span></em></p>
        </section>
        <section>
          <p class="chunk" data-nb-ref-number="433" data-nb-words="19" data-nb-chars="112"><span class="idea" data-nb-ref-number="468" id="idea468" data-nb-words="19" data-nb-chars="112">Rachotila při tom nehty o&nbsp;dno pánvičky a&nbsp;já&nbsp;zaslechl burácení hromu. Agáta kousek pod Marií na&nbsp;popěvek navázala:</span></p>
          <p class="chunk" data-nb-ref-number="434" data-nb-words="15" data-nb-chars="72"><em><span class="idea" data-nb-ref-number="469" id="idea469" data-nb-words="6" data-nb-chars="32">Nebe se&nbsp;stříbří, sežeh oheň mez,<br></span>
<span class="idea" data-nb-ref-number="470" id="idea470" data-nb-words="9" data-nb-chars="40">kdo zůstal v&nbsp;poli, blesk se&nbsp;po&nbsp;něm svez.</span></em></p>
        </section>
        <section>
          <p class="chunk" data-nb-ref-number="435" data-nb-words="61" data-nb-chars="342"><span class="idea" data-nb-ref-number="471" id="idea471" data-nb-words="61" data-nb-chars="342">Po&nbsp;posledním slově srazila pěsti, až&nbsp;to&nbsp;třesklo a&nbsp;z&nbsp;dlaní jí&nbsp;vyšlehly jiskry. Nyní jsem zahlédl, co&nbsp;v&nbsp;nich svírá: dva motouzem spojené křemeny. Prohlédl jsem si&nbsp;rukávy a&nbsp;ramena kabátu, zda na&nbsp;nich jiskry ještě nežhnou. Ale hned na&nbsp;mě&nbsp;dopadla sprška kapek. Podíval jsem se&nbsp;nahoru a&nbsp;spatřil Barboru, jak zvedá kožený měch s&nbsp;vodou a&nbsp;polévá kmen.</span></p>
          <p class="chunk" data-nb-ref-number="436" data-nb-words="12" data-nb-chars="61"><em><span class="idea" data-nb-ref-number="472" id="idea472" data-nb-words="6" data-nb-chars="30">Nebe je&nbsp;černé, krůpěj už&nbsp;padá,<br></span>
<span class="idea" data-nb-ref-number="473" id="idea473" data-nb-words="6" data-nb-chars="31">z&nbsp;babizny suché holka je&nbsp;mladá.</span></em></p>
        </section>
        <section>
          <p class="chunk" data-nb-ref-number="437" data-nb-words="73" data-nb-chars="390"><span class="idea" data-nb-ref-number="474" id="idea474" data-nb-words="73" data-nb-chars="390">Třikrát zopakovaly dívky svou litanii a&nbsp;umlkly, slezly ze&nbsp;stromu na&nbsp;zem a&nbsp;zmizely mi&nbsp;z&nbsp;očí. Ihned je&nbsp;vystřídala zbylá dvě děvčata z&nbsp;Kateřininy májové družiny, jejich jména jsem neznal. Každá přiběhla z&nbsp;jedné strany a&nbsp;hned se&nbsp;začaly honit kolem dubu. Na&nbsp;krku měly kožené vaky a&nbsp;z&nbsp;nich pily vodu. Nepolykaly ji, ale prskaly ji&nbsp;po&nbsp;sobě. Kmen byl za&nbsp;okamžik zmáčený a&nbsp;já&nbsp;s&nbsp;ním, o&nbsp;to&nbsp;zřejmě šlo.</span></p>
          <p class="chunk" data-nb-ref-number="438" data-nb-words="137" data-nb-chars="815"><span class="idea" data-nb-ref-number="475" id="idea475" data-nb-words="137" data-nb-chars="815">Najednou, aniž bych postřehl, odkud se&nbsp;vzala, byla mezi dívkami opět Katynka, oděná stejně jako ony jen do&nbsp;bílé spodní košile. Držela v&nbsp;rukou dlouhou větev, jejíž sotva rozvité lístky už&nbsp;uvadaly. Poznal jsem v&nbsp;ní&nbsp;součást královského lůžka, na&nbsp;němž jsem od&nbsp;rána ležel a&nbsp;otlačil si&nbsp;o&nbsp;ně&nbsp;záda. Kateřina nastavovala větev dívkám před ústa, a&nbsp;když byla dostatečně mokrá, počínala si&nbsp;s&nbsp;ní&nbsp;jako kněz s&nbsp;kropáčem. Po&nbsp;kůře dubu tekly potůčky vody smíchané se&nbsp;slinami a&nbsp;stejná směs mi&nbsp;promáčela vlasy, kabát i&nbsp;kalhoty a&nbsp;dívkám jejich košile. Najednou tu&nbsp;běhaly, tančily a&nbsp;skákaly nahé, s&nbsp;košilemi přilepenými k&nbsp;tělu. Ty&nbsp;ostatní jsem vlastně neviděl. Měl jsem oči jen pro Katynku a&nbsp;za&nbsp;nic na&nbsp;světě bych je&nbsp;byl neodtrhnul od&nbsp;ňader probodávajících pláténko, klenuté hrudi, mírně vystouplého břicha, oblých stehen, kulaté zadnice.</span></p>
          <p class="chunk" data-nb-ref-number="439" data-nb-words="47" data-nb-chars="274"><span class="idea" data-nb-ref-number="476" id="idea476" data-nb-words="47" data-nb-chars="274">Vstal jsem a&nbsp;vykročil k&nbsp;ní. V&nbsp;tu&nbsp;chvíli kouzlo skončilo. Dívky se&nbsp;promísily, zatočily v&nbsp;kole a&nbsp;rozprchly po&nbsp;lese, ve&nbsp;tmě mezi stromy podobné bílým plamínkům, které jeden po&nbsp;druhém zhasínají. Nevěděl jsem, která z&nbsp;těch šesti je&nbsp;Katynka. Zavrávoral jsem a&nbsp;přišlápl si&nbsp;klobouk.</span></p>
        </section>
        <section>
          <p class="chunk" data-nb-ref-number="440" data-nb-words="239" data-nb-chars="1370"><span class="idea" data-nb-ref-number="477" id="idea477" data-nb-words="239" data-nb-chars="1370">Obešel jsem les i&nbsp;vesnici a&nbsp;zamířil ke&nbsp;dvěma nejzápadnějším z&nbsp;Holanských rybníků. Minul jsem samotu zvanou Zemina a&nbsp;chvíli nato hájovnu, stojící ve&nbsp;východním cípu hvozdu, jenž se&nbsp;táhne od&nbsp;Koňského a&nbsp;Nebeského rybníka přes Kozelské vrchy až&nbsp;k&nbsp;Žandovu. Dával jsem si&nbsp;na&nbsp;čas. Než jsem došel k&nbsp;vrbině, propojující kořeny vrostlými do&nbsp;hráze jednu vodní nádrž s&nbsp;druhou, snesla se&nbsp;bezmračná noc s&nbsp;hvězdami a&nbsp;příslibem měsíce. Vítr byl suchý a&nbsp;pohrával si&nbsp;s&nbsp;vrbovými proutky, jako by&nbsp;to&nbsp;byly záclony na&nbsp;oknech velkých altánů, stojících každý na&nbsp;jediné křivé noze. Rozhrnul jsem je&nbsp;a&nbsp;vstoupil pod sehnutou korunu nejbližšího stromu. Bylo tu&nbsp;vlhčeji než venku a&nbsp;větší chlad. Z&nbsp;jedné zelené komnaty jsem přešel do&nbsp;druhé, hledaje vhodný strom – takový, jehož kmen a&nbsp;větve v&nbsp;sobě drží nejvíc vody. A&nbsp;on&nbsp;si&nbsp;mne našel sám, zvedl mi&nbsp;paže a&nbsp;přitáhl si&nbsp;je, nenápadný, pomenší, stojící zcela stranou na&nbsp;samém konci hráze. Přivábil mé&nbsp;dlaně jako magnet, pocítil jsem jeho pulsující mízu, stoupající kmenem do&nbsp;větví a&nbsp;vzápětí padající dolů, jako by&nbsp;ve&nbsp;stromě byla pumpa. Pustil jsem se&nbsp;kůry a&nbsp;dalo to&nbsp;zabrat, voda lnula k&nbsp;vodě, pod kabátem se&nbsp;mi&nbsp;rozedmuly žábry a&nbsp;plíce zapomínaly dýchat. Stal jsem se&nbsp;rybou na&nbsp;suchu a&nbsp;chvíli se&nbsp;potýkal se&nbsp;stromem. Pak jsem konečně popadl dech, natáhl pravačku a&nbsp;utrhl první proutek, který mi&nbsp;pod ni&nbsp;přišel, krátký mladý výhonek o&nbsp;nic starší než dva úplňky.</span></p>
          <p class="chunk" data-nb-ref-number="441" data-nb-words="185" data-nb-chars="1013"><span class="idea" data-nb-ref-number="478" id="idea478" data-nb-words="185" data-nb-chars="1013">Ohnul jsem ho, byl krásně pružný, švihl jsem s&nbsp;ním, míhal se&nbsp;nádherně. Spojil jsem konce v&nbsp;kruh a&nbsp;udělal uzel; proutek to&nbsp;vydržel. Vyšel jsem ze&nbsp;stínu vrby a&nbsp;rovnou vkročil do&nbsp;rybníka, bez zaváhání a&nbsp;hlavně bez ohlédnutí. Nebesák nebyl hluboký a&nbsp;uprostřed mi&nbsp;byla voda po&nbsp;prsa. Pěkně jsem zčeřil vodu, rozháněl vlnky k&nbsp;břehům, plašil spící kapry a&nbsp;dopaloval číhající štiky. Prošel jsem vodou a&nbsp;na&nbsp;druhé straně vylezl na&nbsp;zarostlý břeh, prodral se&nbsp;houštím a&nbsp;vstoupil na&nbsp;zemskou silnici. Nedívat se&nbsp;na&nbsp;světla v&nbsp;oknech stvolíneckých chalup, hledět jen do&nbsp;tmy před sebe, kde se&nbsp;černá masa Vlhoště zvedá do&nbsp;modré noci, jenom se&nbsp;neohlížet, jít a&nbsp;jít. Dal jsem se&nbsp;do&nbsp;běhu a&nbsp;švihal kolem sebe jako pomatený šermíř, do&nbsp;drnů na&nbsp;poli, do&nbsp;květů bezu, do&nbsp;luční trávy, do&nbsp;suchých struh. Do&nbsp;hvězd, které se&nbsp;ke&nbsp;mně posměšně nakláněly, a&nbsp;do&nbsp;plamenů, co&nbsp;se&nbsp;mi&nbsp;zvedaly za&nbsp;patami a&nbsp;já&nbsp;se&nbsp;na&nbsp;ně&nbsp;nesměl podívat. Krajem se&nbsp;hnal sloup prachu a&nbsp;já&nbsp;byl v&nbsp;něm, tvor bez vůle, bez vědomí a&nbsp;bez paměti, somnambul poháněný obrovskou cizí silou.</span></p>
          <p class="chunk" data-nb-ref-number="442" data-nb-words="45" data-nb-chars="261"><span class="idea" data-nb-ref-number="479" id="idea479" data-nb-words="45" data-nb-chars="261">Byl jsem nahoře. Zastavil jsem se&nbsp;před vlhošťským viklanem. Cesty vzhůru jsem si&nbsp;vůbec nebyl vědom, běželo se&nbsp;mi&nbsp;lehce, jako bych byl utíkal z&nbsp;kopce, nikoli do&nbsp;svahu. Něco neviditelného mě&nbsp;vzalo za&nbsp;ruku, pevněji sevřelo dlaň kolem proutku a&nbsp;napřáhlo ji&nbsp;k&nbsp;úderu.</span></p>
          <p class="chunk" data-nb-ref-number="443" data-nb-words="60" data-nb-chars="341"><span class="idea" data-nb-ref-number="480" id="idea480" data-nb-words="60" data-nb-chars="341">Plesklo to&nbsp;lehounce, ani myš pod kamenem se&nbsp;nepohnula ve&nbsp;spánku. O&nbsp;to&nbsp;strašnější byl hrom, jenž zaburácel mezi hvězdami. Nejdřív hluk hromu, pak světlo blesku. Dešťová voda vytryskla z&nbsp;hlubin země a&nbsp;vyletěla k&nbsp;nebi, srazila se&nbsp;s&nbsp;novým hromobitím a&nbsp;sletěla dolů, zřítila se&nbsp;na&nbsp;vyprahlou zem, až&nbsp;to&nbsp;zapraštělo a&nbsp;svět se&nbsp;zatřásl od&nbsp;pólu k&nbsp;pólu.</span></p>
        </section>
        <section>
          <p class="chunk" data-nb-ref-number="444" data-nb-words="33" data-nb-chars="176"><span class="idea" data-nb-ref-number="481" id="idea481" data-nb-words="33" data-nb-chars="176">Bouře zuřila do&nbsp;rána, a&nbsp;když se&nbsp;rozednilo, byly rybníky vylité z&nbsp;břehů a&nbsp;pole se&nbsp;proměnila v&nbsp;blankytná zrcadla. Nedíval jsem se. Byl jsem zalezlý ve&nbsp;své Věži a&nbsp;tvrdě jsem spal.</span></p>
          <p class="chunk" data-nb-ref-number="445" data-nb-words="309" data-nb-chars="1759"><span class="idea" data-nb-ref-number="482" id="idea482" data-nb-words="309" data-nb-chars="1759">Ve&nbsp;snu jsem s&nbsp;lampou v&nbsp;ruce sestoupil do&nbsp;sklepa, jenž byl uklizený a&nbsp;přivedený do&nbsp;té&nbsp;podoby, jakou mu&nbsp;za&nbsp;poslední měsíc dodal Francl. Podél stěn, které tvořila holá skála, se&nbsp;táhly silné fošny a&nbsp;na&nbsp;nich stály vyrovnány porcelánové koflíky, dokonce jsem poznal pár modrobílých kousků, francouzskou fajáns, míšeň z&nbsp;bílého a&nbsp;růžového porcelánu a&nbsp;dva čínské koflíky z&nbsp;nefritu, s&nbsp;bílým dýnkem vykládaným perletí, jak jsem tušil, hned když jsem je&nbsp;spatřil na&nbsp;nejvyšší polici. Ať&nbsp;jsem se&nbsp;natahoval, jak jsem chtěl, byly příliš vysoko. Rozhlédl jsem se&nbsp;po&nbsp;nějakém stupátku a&nbsp;povšiml si&nbsp;dřevěné bedýnky pohozené v&nbsp;koutě, ležela tam dnem vzhůru, jako by&nbsp;něco přikrývala. Došel jsem pro ni&nbsp;a&nbsp;zvedl ji&nbsp;– byla prázdná, ale v&nbsp;podlaze pod ní&nbsp;vězel čtverhranný poklop. Tu&nbsp;jsem si&nbsp;uvědomil, že&nbsp;pod nohama nemám kámen, ale prastaré trámy, zapuštěné do&nbsp;kamenných stěn. Vzal jsem za&nbsp;železný kruh a&nbsp;poklop zvedl. Pod ním zívala černá tma, zcela pohlcující světlo lampy, byla tam zima, hotový mráz. Vrátil jsem se&nbsp;k&nbsp;policím a&nbsp;stoupl si&nbsp;na&nbsp;bedýnku, byla vratká a&nbsp;křehká, ale jakž takž jsem se&nbsp;na&nbsp;ní&nbsp;udržel. Vzal jsem do&nbsp;rukou první nefritový koflík – byl prázdný a&nbsp;na&nbsp;dně se&nbsp;opravdu třpytila perleť. Věděl jsem, že&nbsp;ten druhý mám nechat být. Zamrazilo mě. Přemožen zvědavostí jsem po&nbsp;šálku sáhl, byl přikryt víčkem. Vzal jsem je&nbsp;mezi palec a&nbsp;ukazovák a&nbsp;nadzvedl. A&nbsp;vzpomněl jsem si, že&nbsp;jsem zapomněl zavřít poklop v&nbsp;podlaze. Ohlédl jsem se. Za&nbsp;mnou ležel v&nbsp;kaluži vody veliký losos a&nbsp;upíral na&nbsp;mě&nbsp;jedno krví podlité oko. Z&nbsp;rozevřené tlamy trčelo jakési zahnuté ostří. Nebyl to&nbsp;rybářský hák, nýbrž kostěný srp. V&nbsp;úleku jsem upustil nefritový šálek a&nbsp;ten se&nbsp;rozstříkl po&nbsp;černé podlaze, stejně jako můj sen, když jsem se&nbsp;naráz probudil. Ještě byla noc a&nbsp;někde v&nbsp;dálce klapal vodní hamr.</span></p>
          <p class="chunk" data-nb-ref-number="446" data-nb-words="137" data-nb-chars="794"><span class="idea" data-nb-ref-number="483" id="idea483" data-nb-words="137" data-nb-chars="794">Na&nbsp;druhý den se&nbsp;nebe umoudřilo, kraj byl pod vodou a&nbsp;já&nbsp;se&nbsp;cítil úplně vyždímaný, dopoledne jsem spal a&nbsp;po&nbsp;obědě, který mi&nbsp;donesl urousaný sluha, jsem odpoledne strávil u&nbsp;okna. Kromě Francla jsem nikoho nespatřil, nikdo kolem Věže nešel k&nbsp;rybníkům, proč taky, když vody bylo najednou tolik. Jen k&nbsp;večeru, když jsem vystoupil do&nbsp;podkroví a&nbsp;pohlédl k&nbsp;šedivé homoli na&nbsp;obzoru, zahlédl jsem na&nbsp;louce pod lesem na&nbsp;jejím úpatí shrbenou postavičku. Táhla za&nbsp;sebou na&nbsp;dlouhém provaze dobytče. Zvíře se&nbsp;zpěčovalo, jako by&nbsp;šlo na&nbsp;porážku. Chvíli poté, co&nbsp;tato dvojice zmizela mezi stromy, prošli stejnou cestou tři lidé a&nbsp;brzy po&nbsp;nich ještě čtyři. Doběhl jsem si&nbsp;pro dalekohled, ale když jsem se&nbsp;vrátil, objala Vlhošť mlha a&nbsp;kromě skal na&nbsp;západním svahu, o&nbsp;jejichž hrany se&nbsp;rozdírala, zakryla celou horu.</span></p>
          <p class="chunk" data-nb-ref-number="447" data-nb-words="76" data-nb-chars="426"><span class="idea" data-nb-ref-number="484" id="idea484" data-nb-words="76" data-nb-chars="426">Na&nbsp;třetí den voda opadla a&nbsp;malé sinavé slunce začalo nesměle vysoušet meze. Obul jsem si&nbsp;vysoké, lojem napuštěné galoše z&nbsp;tlusté kůže a&nbsp;vyšel na&nbsp;hráz Dolanského rybníka, abych se&nbsp;přesvědčil, zda dělníci jsou opět u&nbsp;díla. Zkrátil jsem si&nbsp;cestu přes ječný lán a&nbsp;díval se&nbsp;pod nohy, abych nezapadl příliš hluboko do&nbsp;rozbahnělé půdy; kaluží bylo v&nbsp;brázdách stále dost. A&nbsp;jak jsem dával pozor na&nbsp;každý krok, našel jsem na&nbsp;poli maso.</span></p>
          <p class="chunk" data-nb-ref-number="448" data-nb-words="47" data-nb-chars="276"><span class="idea" data-nb-ref-number="485" id="idea485" data-nb-words="47" data-nb-chars="276">Zvedl jsem tu&nbsp;beztvarou syrovou hmotu, z&nbsp;níž na&nbsp;dvou stranách koukala vlhká a&nbsp;bílá, od&nbsp;hlíny špinavá kost. Maso nepáchlo, bylo čerstvé. Visely z&nbsp;něj fialové žilky a&nbsp;v&nbsp;jednom místě se&nbsp;leskla žlutá chrupavka, velká jako má&nbsp;dlaň a&nbsp;přeťatá nejspíš sekyrou nebo řeznickým sekáčkem.</span></p>
          <p class="chunk" data-nb-ref-number="449" data-nb-words="62" data-nb-chars="372"><span class="idea" data-nb-ref-number="486" id="idea486" data-nb-words="62" data-nb-chars="372">Odhodil jsem nález zpátky do&nbsp;brázdy a&nbsp;šel dál. Po&nbsp;pěti krocích jsem narazil na&nbsp;druhý. Jako ostrůvek v&nbsp;moři vězel v&nbsp;kaluži uprostřed brázdy kus plece; bílá žebra z&nbsp;něj trčela jak z&nbsp;lodního vraku. Než jsem lán přešel, napočítal jsem pětačtyřicet krvavých kusů. Ležel tam vlastně celý jeden vůl, pokoutně poražený, narychlo rozsekaný, ale nesnědený, předaný na&nbsp;pospas – komu?</span></p>
          <p class="chunk" data-nb-ref-number="450" data-nb-words="133" data-nb-chars="746"><span class="idea" data-nb-ref-number="487" id="idea487" data-nb-words="133" data-nb-chars="746">Rozházené maso neudivilo jen mě. Vyprávěli si&nbsp;o&nbsp;něm nádeníci na&nbsp;hrázi a&nbsp;ten nejtroufalejší mi&nbsp;poradil, ať&nbsp;si&nbsp;udělám na&nbsp;panství pořádek. Den jsem pak strávil tvrdou prací, abych si&nbsp;vyčistil hlavu od&nbsp;příšerných snů. Po&nbsp;klekání jsem se&nbsp;šel umýt a&nbsp;převléknout, dal si&nbsp;poslat pro koně a&nbsp;odcválal do&nbsp;Vsi s&nbsp;úmyslem najíst se&nbsp;v&nbsp;hostinci a&nbsp;pohovořit si&nbsp;s&nbsp;rychtářem o&nbsp;tom, co&nbsp;jsem ráno nalezl v&nbsp;polích. Koník byl po&nbsp;běhu jako divý, tak jsem ho&nbsp;prohnal hlava nehlava po&nbsp;rozmoklé pláni. Přijeli jsme příliš brzy, Kolář byl ještě v&nbsp;kostele; řekl jsem si, že&nbsp;ho&nbsp;tam půjdu vyzvednout. Jenom tím stoupnu ve&nbsp;Fideliových očích, ukážu-li se&nbsp;občas na&nbsp;bohoslužbě. Nechal jsem koně rychtářovu podomkovi s&nbsp;pokynem, aby se&nbsp;o&nbsp;něj postaral, a&nbsp;přešel přes náves ke&nbsp;kostelu.</span></p>
          <p class="chunk" data-nb-ref-number="451" data-nb-words="84" data-nb-chars="498"><span class="idea" data-nb-ref-number="488" id="idea488" data-nb-words="84" data-nb-chars="498">Na&nbsp;mši bylo plno. Fidelius stál na&nbsp;kazatelně a&nbsp;svíral vyřezávané zábradlí, až&nbsp;se&nbsp;zdálo, že&nbsp;je&nbsp;svými sukovitými prsty každou chvíli rozlomí a&nbsp;zřítí se&nbsp;po&nbsp;hlavě do&nbsp;samého středu shromážděných hříšníků. Vystoupil jsem po&nbsp;točitých schodech na&nbsp;uzoučké triforium, odkud se&nbsp;šlo dozadu na&nbsp;kůr a&nbsp;k&nbsp;varhanám a&nbsp;dopředu do&nbsp;prosklené lóže, kterou tu&nbsp;pro sebe dal před lety zbudovat můj otec. Udělal to, jak předpokládám, proto, aby měl pokoj od&nbsp;některého z&nbsp;Fideliových předchůdců – spíš než z&nbsp;upřímné zbožnosti.</span></p>
          <p class="chunk" data-nb-ref-number="452" data-nb-words="121" data-nb-chars="720"><span class="idea" data-nb-ref-number="489" id="idea489" data-nb-words="121" data-nb-chars="720">Maso v&nbsp;poli, o&nbsp;této nehoráznosti se&nbsp;tu&nbsp;teď zuřivě kázalo. Farář věděl, co&nbsp;by&nbsp;to&nbsp;mohlo znamenat, anebo si&nbsp;to&nbsp;spíš domýšlel, podobně jako já. Hovořil o&nbsp;Molochovi a&nbsp;hrůze těch, kteří mu&nbsp;sloužívali, a&nbsp;do&nbsp;protikladu stavěl klid a&nbsp;mír v&nbsp;duších těch, kdo věří v&nbsp;trojjediného Boha, jenž nevyžaduje krvavé oběti. Jeho řeč byla působivá, prudká a&nbsp;naléhavá, chvílemi z&nbsp;ní&nbsp;zazníval tón téměř zoufalý, jako by&nbsp;Fidelius nepřesvědčoval jen farníky, ale také sám sebe. Staroveští seděli s&nbsp;hlavami na&nbsp;prsou, jak jsem ostatně čekal. Jenomže to&nbsp;nebylo jako při běžném kázání, kdy je&nbsp;falešnou modlou myšlen mamon, kdepak. Teď se&nbsp;tu&nbsp;mluvilo o&nbsp;hříchu vážnějším, o&nbsp;tmářském vzývání přírodních bůžků, dávno zapuzených, a&nbsp;přece ne&nbsp;úplně mrtvých.</span></p>
          <p class="chunk" data-nb-ref-number="453" data-nb-words="23" data-nb-chars="131"><span class="idea" data-nb-ref-number="490" id="idea490" data-nb-words="23" data-nb-chars="131">Jeden starý sedlák náhle zvedl bílou hlavu a&nbsp;skočil faráři do&nbsp;řeči. Byl to&nbsp;statkář Rab, otec Romana a&nbsp;Ondřeje. Kostel zatajil dech.</span></p>
          <p class="chunk" data-nb-ref-number="454" data-nb-words="26" data-nb-chars="154"><span class="idea" data-nb-ref-number="491" id="idea491" data-nb-words="26" data-nb-chars="154">„Tak, jak to&nbsp;líčíte, to&nbsp;není,“ pronesl hlubokým hlasem, „země dala vodu a&nbsp;je&nbsp;dobré zemi poděkovat. Jakýpak Moloch? Ten ve&nbsp;svých útrobách pálil živé děti.“</span></p>
          <p class="chunk" data-nb-ref-number="455" data-nb-words="35" data-nb-chars="212"><span class="idea" data-nb-ref-number="492" id="idea492" data-nb-words="35" data-nb-chars="212">Faráře promluva staršího muže zaskočila, i&nbsp;když ne&nbsp;na&nbsp;dlouho. Zeptal se&nbsp;nyní nikoli svých oveček, ale přímo starého berana, zda v&nbsp;noci pohnojili pole masem z&nbsp;mrtvé krávy, anebo podřezali a&nbsp;rozčtvrtili živé zvíře.</span></p>
          <p class="chunk" data-nb-ref-number="456" data-nb-words="37" data-nb-chars="222"><span class="idea" data-nb-ref-number="493" id="idea493" data-nb-words="37" data-nb-chars="222">Sedlák se&nbsp;rozčílil, ale jeho starší syn ho&nbsp;napomenul. „Táto, mlčte přece,“ bylo slyšet až&nbsp;ke&nbsp;mně nahoru. Mladší Ondřej si, soudě podle výrazu tváře, přál, aby byl zůstal doma. Roztržitě si&nbsp;hladil jizvu pod zkráceným uchem.</span></p>
          <p class="chunk" data-nb-ref-number="457" data-nb-words="45" data-nb-chars="271"><span class="idea" data-nb-ref-number="494" id="idea494" data-nb-words="45" data-nb-chars="271">Vyhledal jsem pohledem rychtáře. Mačkal v&nbsp;rukou klobouk se&nbsp;širokou střechou a&nbsp;podle všeho se&nbsp;modlil, aby se&nbsp;k&nbsp;tomu nemusel vyjadřovat. Pár lidí se&nbsp;po&nbsp;něm ohlédlo, jako by&nbsp;čekali, že&nbsp;se&nbsp;jich zastane. Nezastal se. Nepatrným kývnutím hlavy dal faráři najevo, aby pokračoval.</span></p>
          <p class="chunk" data-nb-ref-number="458" data-nb-words="65" data-nb-chars="365"><span class="idea" data-nb-ref-number="495" id="idea495" data-nb-words="65" data-nb-chars="365">Fidelius už&nbsp;stačil ovládnout zlost a&nbsp;stál na&nbsp;kazatelně klidně, jen v&nbsp;očích mu&nbsp;ještě zůstávala zloba a&nbsp;ruce na&nbsp;volutách zábradlí byly zaťaté v&nbsp;pěst. Ještě než vyzval farníky k&nbsp;modlitbě, zpytování svědomí a&nbsp;lítosti nad hříchy, prohlásil směrem k&nbsp;rychtáři, že&nbsp;doufá, že&nbsp;se&nbsp;záležitost s&nbsp;masem v&nbsp;polích nebude opakovat. A&nbsp;zvedl oči i&nbsp;ke&nbsp;mně, jako by&nbsp;podporu čekal i&nbsp;zde.</span></p>
          <p class="chunk" data-nb-ref-number="459" data-nb-words="48" data-nb-chars="285"><span class="idea" data-nb-ref-number="496" id="idea496" data-nb-words="48" data-nb-chars="285">Zbytek mše byl pater před oltářem otočen zády ke&nbsp;shromážděným, kteří si&nbsp;pokradmu něco špitali. Nerozuměl jsem jim, Fideliově latině ano, ale o&nbsp;tu&nbsp;jsem neměl zájem. Když bylo po&nbsp;kostele, nestihl jsem utéci včas. Fidelius mě&nbsp;dostihl mezi dveřmi a&nbsp;požádal mne, abych za&nbsp;ním nazítří zašel.</span></p>
        </section>
        <section>
          <p class="chunk" data-nb-ref-number="460" data-nb-words="104" data-nb-chars="721"><span class="idea" data-nb-ref-number="497" id="idea497" data-nb-words="104" data-nb-chars="721">Bývalá škola, kterou Fideliova okázalá skromnost vyhandlovala za&nbsp;pěknou faru, byla sice jen zchátralou chalupou, ale kromě rozlehlého sadu k&nbsp;ní&nbsp;vzadu přiléhal prostorný, pilinami vysypaný dvůr, obklopený ze&nbsp;zbývajících stran roubeným špýcharem, prázdnou maštalí, stodolou plnou sena a&nbsp;polen, dvěma stejnými dřevěnými boudami a&nbsp;zděným přístavkem, vystupujícím do&nbsp;dvora ostrým rohem. Měl sešikmenou stříšku a&nbsp;cihlový komín třikrát převyšující střešní hřeben domku; po&nbsp;zašlé omítce se&nbsp;popínaly šlahouny růže, na&nbsp;nichž právě vybujely nachové květy. Za&nbsp;nimi se&nbsp;ztrácela malá černá okénka, zevnitř i&nbsp;zvenčí opředená pavučinami. Dříve to&nbsp;musela být nějaká manufaktura; farář tu&nbsp;měl, jak jsem po&nbsp;chvíli shledal, řezbářskou dílnu.</span></p>
          <p class="chunk" data-nb-ref-number="461" data-nb-words="111" data-nb-chars="660"><span class="idea" data-nb-ref-number="498" id="idea498" data-nb-words="111" data-nb-chars="660">Nebyl doma. Hospodyně se&nbsp;nabídla, že&nbsp;pro něj dojde, ale já&nbsp;byl zvědavý a&nbsp;šel za&nbsp;ním dozadu sám. Ocitl jsem se&nbsp;v&nbsp;místech, kam se&nbsp;urozené návštěvy nevodí. Přešel jsem dvůr, a&nbsp;než jsem stačil zaklepat na&nbsp;zárubeň dveří přístavku, stanul v&nbsp;nich Fidelius. Rukáv šedé haleny měl pokrytý hoblinami, dlouhou koženou zástěru umaštěnou a&nbsp;místy propálenou. Potřásl jsem mu&nbsp;rukou; byla tvrdá a&nbsp;pevná. Omluvil se, že&nbsp;mě&nbsp;nepřijímá v&nbsp;domě, ale tady; ujistil jsem ho, že&nbsp;si&nbsp;dílnu milerád prohlédnu. Vstoupil jsem. Vonělo to&nbsp;tam čerstvým dřevem i&nbsp;něčím, co&nbsp;nebylo tak příjemné, snad kolomazí. Rozhlédl jsem se, neposlouchaje jeho výklad. Nebylo tu&nbsp;nic mimořádného, a&nbsp;něco přece.</span></p>
          <p class="chunk" data-nb-ref-number="462" data-nb-words="47" data-nb-chars="315"><span class="idea" data-nb-ref-number="499" id="idea499" data-nb-words="47" data-nb-chars="315">Za&nbsp;Fideliovými zády, napravo od&nbsp;vchodu, za&nbsp;pultem osvětleným zvenčí a&nbsp;plným všelijakého nářadí, stála mohutná skříň, měla pootevřené jednokřídlé dveře a&nbsp;ve&nbsp;škvíře mezi nimi, stejně jako na&nbsp;podlaze kolem, leželo rozházené kvítí – jetel, řebříček, kopretiny, rezeda – a&nbsp;nechybělo ani několik zelených obilných klásků.</span></p>
          <p class="chunk" data-nb-ref-number="463" data-nb-words="16" data-nb-chars="92"><span class="idea" data-nb-ref-number="500" id="idea500" data-nb-words="16" data-nb-chars="92">„Co je&nbsp;tam uvnitř?“ chtěl jsem vědět. „Tohle býlí vám povadne, sušte je&nbsp;raději na&nbsp;sluníčku.“</span></p>
          <p class="chunk" data-nb-ref-number="464" data-nb-words="19" data-nb-chars="123"><span class="idea" data-nb-ref-number="501" id="idea501" data-nb-words="19" data-nb-chars="123">„Co je&nbsp;tam uvnitř, neuvadá,“ odvětil s&nbsp;napjatým úsměvem, přiskočil ke&nbsp;skříni a&nbsp;zaklapl dvířka. „Všechno nepatří na&nbsp;slunce.“</span></p>
          <p class="chunk" data-nb-ref-number="465" data-nb-words="85" data-nb-chars="522"><span class="idea" data-nb-ref-number="502" id="idea502" data-nb-words="85" data-nb-chars="522">Změřil jsem si&nbsp;skříň pozorněji a&nbsp;spatřil na&nbsp;dvířkách vyryté nějaké písmeno, snad D&nbsp;s&nbsp;nedokončeným květinovým zdobením ve&nbsp;spodní části, ačkoli to&nbsp;mohlo být také P&nbsp;s&nbsp;velmi krátkou, do&nbsp;podoby zvlněné přesličky vyvedenou nožičkou. „Vypadá to&nbsp;jako rakev, kterou onehdy přivezl do&nbsp;Londýna z&nbsp;Egypta nějaký lord, noviny tehdy o&nbsp;ničem jiném nepsaly. Víte, co&nbsp;v&nbsp;ní&nbsp;našli, když ji&nbsp;otevřeli? Usušeného člověka, snad nějakého krále, pohřbeného a&nbsp;nabalzamovaného dávno předtím, než přišel na&nbsp;svět váš… než přišel na&nbsp;svět náš pán Ježíš.“</span></p>
          <p class="chunk" data-nb-ref-number="466" data-nb-words="19" data-nb-chars="118"><span class="idea" data-nb-ref-number="503" id="idea503" data-nb-words="19" data-nb-chars="118">„Nějaký ubohý barbarský král, co&nbsp;toužil po&nbsp;nesmrtelnosti,“ řekl Fidelius a&nbsp;v&nbsp;zamyšlení pozvedl před oči ruku s&nbsp;dlátem.</span></p>
          <p class="chunk" data-nb-ref-number="467" data-nb-words="37" data-nb-chars="197"><span class="idea" data-nb-ref-number="504" id="idea504" data-nb-words="37" data-nb-chars="197">„Takových je&nbsp;vaše skříň jistě prosta. Ale je&nbsp;krásná sama o&nbsp;sobě, jednu takovou bych potřeboval a&nbsp;hned teď ji&nbsp;od&nbsp;vás koupím. Hodila by&nbsp;se&nbsp;mi&nbsp;do&nbsp;Věže, nezabere moc místa. Nemám, kam si&nbsp;pověsit frak.“</span></p>
          <p class="chunk" data-nb-ref-number="468" data-nb-words="23" data-nb-chars="127"><span class="idea" data-nb-ref-number="505" id="idea505" data-nb-words="23" data-nb-chars="127">„Promiňte, ale není na&nbsp;prodej, já&nbsp;přece nesmím nic prodávat, to&nbsp;snad pan baron chápe. Dal bych vám ji, jenže ji&nbsp;sám potřebuji.“</span></p>
          <p class="chunk" data-nb-ref-number="469" data-nb-words="10" data-nb-chars="55"><span class="idea" data-nb-ref-number="506" id="idea506" data-nb-words="10" data-nb-chars="55">„K čemu? Posledně jsem si&nbsp;všiml, že&nbsp;máte nábytku dost.“</span></p>
          <p class="chunk" data-nb-ref-number="470" data-nb-words="38" data-nb-chars="224"><span class="idea" data-nb-ref-number="507" id="idea507" data-nb-words="38" data-nb-chars="224">„Odpusťte mi, když vám účel neprozradím. Je&nbsp;to&nbsp;moje skříň, vyrobená pro mé&nbsp;osobní potěšení.“ Něčemu se&nbsp;usmál. „A co&nbsp;s&nbsp;ní&nbsp;zamýšlím, to&nbsp;si&nbsp;ponechám pro sebe. Ale abych vyšel vstříc vaší urozené… či&nbsp;spíše přirozené zvědavosti…“</span></p>
          <p class="chunk" data-nb-ref-number="471" data-nb-words="49" data-nb-chars="291"><span class="idea" data-nb-ref-number="508" id="idea508" data-nb-words="49" data-nb-chars="291">Přistoupil ke&nbsp;skříni a&nbsp;otevřel ji; byla prázdná, až&nbsp;na&nbsp;těch pár polních květin na&nbsp;podlaze; ty&nbsp;farář vymetl podrážkou boty. Poznal jsem ještě ne&nbsp;zcela vyschlé hrušňové dřevo – podle vůně. Voněl tam ale především dub, což bylo zvláštní, protože čerstvé dubové dřevo jsem nikde v&nbsp;dílně neviděl.</span></p>
          <p class="chunk" data-nb-ref-number="472" data-nb-words="7" data-nb-chars="41"><span class="idea" data-nb-ref-number="509" id="idea509" data-nb-words="7" data-nb-chars="41">„D jako dub,“ řekl jsem. „Magický strom.“</span></p>
          <p class="chunk" data-nb-ref-number="473" data-nb-words="3" data-nb-chars="13"><span class="idea" data-nb-ref-number="510" id="idea510" data-nb-words="3" data-nb-chars="13">„To snad ne!“</span></p>
          <p class="chunk" data-nb-ref-number="474" data-nb-words="35" data-nb-chars="202"><span class="idea" data-nb-ref-number="511" id="idea511" data-nb-words="35" data-nb-chars="202">Ukázal jsem na&nbsp;skříň. „Voní dubem, ale je&nbsp;to&nbsp;hrušeň. Jak je&nbsp;to&nbsp;možné? Navíc je&nbsp;ta&nbsp;almara hotová přinejmenším několik týdnů, snad měsíců – vidíte sám, jak plášť už&nbsp;ztmavl, zatímco vnitřek zůstal světlý.“</span></p>
          <p class="chunk" data-nb-ref-number="475" data-nb-words="94" data-nb-chars="531"><span class="idea" data-nb-ref-number="512" id="idea512" data-nb-words="94" data-nb-chars="531">„To dělá s&nbsp;nábytkem sluníčko. Já&nbsp;pracuji se&nbsp;dřevem zcela prostě – když se&nbsp;mi&nbsp;nějaký kousek dostane do&nbsp;rukou, nemůžu ho&nbsp;odložit, dokud s&nbsp;ním něco neudělám. Třeba sušák na&nbsp;zvířecí kůže, co&nbsp;jsem vyrobil v&nbsp;zimě, nebo skříňka pro hodiny s&nbsp;kyvadlem, znám v&nbsp;Lipé šikovného mechanika, bylo to&nbsp;pro něj. No, to&nbsp;není důležité. Kdybyste věděl, kolikrát mě&nbsp;za&nbsp;to&nbsp;v&nbsp;semináři potrestali. Dodnes si&nbsp;to&nbsp;vyříkávám se&nbsp;svým svědomím, měl bych se&nbsp;víc modlit a&nbsp;míň truhlařit. Ono se&nbsp;při tom dobře kontempluje, to&nbsp;byste nevěřil, jak to&nbsp;občerstvuje mysl.“</span></p>
          <p class="chunk" data-nb-ref-number="476" data-nb-words="52" data-nb-chars="299"><span class="idea" data-nb-ref-number="513" id="idea513" data-nb-words="52" data-nb-chars="299">„Věřil. Já&nbsp;ze&nbsp;svého titulu bych měl vést zahálčivý život, válet se&nbsp;na&nbsp;seně s&nbsp;děvečkami – prosím za&nbsp;prominutí –, pořádat hony a&nbsp;hostiny a&nbsp;prohánět poddané. Ale unudil bych se&nbsp;k&nbsp;smrti. Dřív mi&nbsp;přinášelo radost povolání diplomata, dnes už&nbsp;mi&nbsp;nic neříká, tak velebím rodinné stříbro – opravuji rybníky.“</span></p>
          <p class="chunk" data-nb-ref-number="477" data-nb-words="12" data-nb-chars="68"><span class="idea" data-nb-ref-number="514" id="idea514" data-nb-words="12" data-nb-chars="68">„Mě však, na&nbsp;rozdíl od&nbsp;vás, neobdařil náš Pán tak svobodným duchem.“</span></p>
          <p class="chunk" data-nb-ref-number="478" data-nb-words="9" data-nb-chars="54"><span class="idea" data-nb-ref-number="515" id="idea515" data-nb-words="9" data-nb-chars="54">„Chcete říct, že&nbsp;to&nbsp;Bůh ze&nbsp;mě&nbsp;udělal volnomyšlenkáře?“</span></p>
          <p class="chunk" data-nb-ref-number="479" data-nb-words="39" data-nb-chars="218"><span class="idea" data-nb-ref-number="516" id="idea516" data-nb-words="39" data-nb-chars="218">„Ne, mezi tím je&nbsp;přece rozdíl – svobodnější duch ještě nemusí znamenat volnomyšlenkářství. Chci ale říct, že&nbsp;si&nbsp;dělám výčitky. S&nbsp;radostí o&nbsp;to&nbsp;větší se&nbsp;pak plížím sem do&nbsp;dílny, jako kdyby On&nbsp;nevěděl o&nbsp;každém mém kroku!“</span></p>
          <p class="chunk" data-nb-ref-number="480" data-nb-words="16" data-nb-chars="97"><span class="idea" data-nb-ref-number="517" id="idea517" data-nb-words="16" data-nb-chars="97">Usmál jsem se. „Sám si&nbsp;zakazujete vlastní ovoce. Proč asi? Aby bylo ještě sladší než nezakázané.“</span></p>
          <p class="chunk" data-nb-ref-number="481" data-nb-words="23" data-nb-chars="131"><span class="idea" data-nb-ref-number="518" id="idea518" data-nb-words="23" data-nb-chars="131">Nyní se&nbsp;zarazil a&nbsp;zčervenal jako rak. Pak si&nbsp;povzdychl, ukázal na&nbsp;D&nbsp;vyryté do&nbsp;dveří skříně a&nbsp;řekl: „Možná to&nbsp;znamená detestabilis.“</span></p>
          <p class="chunk" data-nb-ref-number="482" data-nb-words="21" data-nb-chars="134"><span class="idea" data-nb-ref-number="519" id="idea519" data-nb-words="21" data-nb-chars="134">„Ohavný, odporný, zavrženíhodný? To&nbsp;jistě přeháníte a&nbsp;jen ve&nbsp;mně vzbuzujete tím větší zvědavost na&nbsp;to, co&nbsp;s&nbsp;tím sarkofágem zamýšlíte.“</span></p>
          <p class="chunk" data-nb-ref-number="483" data-nb-words="12" data-nb-chars="84"><span class="idea" data-nb-ref-number="520" id="idea520" data-nb-words="12" data-nb-chars="84">„Anebo to&nbsp;znamená diabolus. Nepopřete, že&nbsp;co&nbsp;jste vyjmenoval, jsou jeho přívlastky.“</span></p>
          <p class="chunk" data-nb-ref-number="484" data-nb-words="29" data-nb-chars="187"><span class="idea" data-nb-ref-number="521" id="idea521" data-nb-words="29" data-nb-chars="187">„Že by&nbsp;zrovna ďábel vedl vaši zručnou ruku? Jděte, tomu nevěřím. A&nbsp;hned vám vytknu, že&nbsp;se&nbsp;dopouštíte hříchu: příliš své hříchy zveličujete. Všechny naše slabosti jsou přece odpustitelné.“</span></p>
          <p class="chunk" data-nb-ref-number="485" data-nb-words="62" data-nb-chars="350"><span class="idea" data-nb-ref-number="522" id="idea522" data-nb-words="62" data-nb-chars="350">Na&nbsp;to&nbsp;nic neřekl, ale oči se&nbsp;mu&nbsp;stočily k&nbsp;paravánu opřenému o&nbsp;protější zeď. Hned jsem se&nbsp;rozhodl, že&nbsp;záhadě prázdné skříně s&nbsp;květinami přijdu na&nbsp;kloub, a&nbsp;zkusmo jsem udělal krok k&nbsp;paravánu. Nemýlil jsem se. Pater Fidelius mi&nbsp;zastoupil cestu. Jeho malá sporá postava najednou vyhlížela výhrůžně, věděl jsem, že&nbsp;pustit se&nbsp;s&nbsp;ním do&nbsp;křížku by&nbsp;byla chyba.</span></p>
          <p class="chunk" data-nb-ref-number="486" data-nb-words="76" data-nb-chars="401"><span class="idea" data-nb-ref-number="523" id="idea523" data-nb-words="76" data-nb-chars="401">Ještě jednou jsem se&nbsp;na&nbsp;něj zazubil. „A co&nbsp;když je&nbsp;to&nbsp;P? P&nbsp;jako peklo? Nezavíráte se&nbsp;tam sám?“ Pak jsem se&nbsp;obrátil na&nbsp;podpatku a&nbsp;vyšel ze&nbsp;dveří do&nbsp;slunečného dne. Na&nbsp;botách mi&nbsp;zvonily ostruhy, dupání Fideliových okovaných bot jsem však nezaslechl. Stál v&nbsp;dílně u&nbsp;okna a&nbsp;mračil se&nbsp;na&nbsp;mě. Když si&nbsp;všiml mého pohledu, rysy se&nbsp;mu&nbsp;vyhladily, ale zůstaly vážné. Popošel ke&nbsp;dveřím dílny a&nbsp;zůstal v&nbsp;nich stát.</span></p>
          <p class="chunk" data-nb-ref-number="487" data-nb-words="7" data-nb-chars="47"><span class="idea" data-nb-ref-number="524" id="idea524" data-nb-words="7" data-nb-chars="47">„Prosím běžte dál, hospodyně zatím uvaří kávu.“</span></p>
          <p class="chunk" data-nb-ref-number="488" data-nb-words="25" data-nb-chars="139"><span class="idea" data-nb-ref-number="525" id="idea525" data-nb-words="25" data-nb-chars="139">Bylo to&nbsp;od&nbsp;něho neslušné. Místo aby mě&nbsp;vyprovodil, poslal mě&nbsp;napřed a&nbsp;zůstal v&nbsp;tom svém kutlochu ještě pár minut. Zametal stopy, co&nbsp;jiného.</span></p>
          <p class="chunk" data-nb-ref-number="489" data-nb-words="89" data-nb-chars="522"><span class="idea" data-nb-ref-number="526" id="idea526" data-nb-words="89" data-nb-chars="522">Měl jsem sto chutí jít pryč. A&nbsp;přitom jsem měl pro jeho podivné chování pochopení. Bylo zřejmé, že&nbsp;jsem ho&nbsp;málem nachytal na&nbsp;švestkách. Ale na&nbsp;jakých? Anebo na&nbsp;hruškách. Když jsem si&nbsp;sedal ve&nbsp;světnici za&nbsp;vyřezávaný stůl, napadla mě&nbsp;jedna nepěkná myšlenka: že&nbsp;pater Fidelius proto tak velkodušně přenechal solidní faru učiteli a&nbsp;jeho třídě, že&nbsp;u&nbsp;ní&nbsp;nebyl takovýhle šikovný, ze&nbsp;všech stran uzavřený dvůr s&nbsp;čarodějnickou dílnou. Zato tady je&nbsp;i&nbsp;se&nbsp;svým tajemstvím dokonale ukrytý aspoň před světem, když už&nbsp;ne&nbsp;před svým Bohem.</span></p>
        </section>
        <section>
          <p class="chunk" data-nb-ref-number="490" data-nb-words="50" data-nb-chars="286"><span class="idea" data-nb-ref-number="527" id="idea527" data-nb-words="50" data-nb-chars="286">Při čekání na&nbsp;kněze jsem upíjel hořký nápoj a&nbsp;ochutnal tvarohový koláč. Fidelius to&nbsp;udělal chytře – když po&nbsp;pár minutách vešel, byl převlečený do&nbsp;sutany a&nbsp;umytý. Uklonil se&nbsp;mi&nbsp;s&nbsp;vysvětlením, že&nbsp;se&nbsp;mnou nemohl usednout k&nbsp;jednomu stolu v&nbsp;tak nedůstojném stavu, čekal mne totiž až&nbsp;později.</span></p>
          <p class="chunk" data-nb-ref-number="491" data-nb-words="108" data-nb-chars="679"><span class="idea" data-nb-ref-number="528" id="idea528" data-nb-words="108" data-nb-chars="679">Na&nbsp;okně bzučela černá moucha, chtěla ven. V&nbsp;koutě stála úzká postel s&nbsp;rozestlanými bílými duchnami, vedle ní&nbsp;vysoká knihovna plná ohmataných svazků. Jak jsem si&nbsp;stihl všimnout, byli v&nbsp;ní&nbsp;i&nbsp;autoři profánní, ale samá neškodná jména. Čelo knihovny bylo ozdobeno řezbou, tak zašlou a&nbsp;zčernalou, že&nbsp;ji&nbsp;nemohl mít na&nbsp;svědomí Fidelius. Představovala lebku se&nbsp;zkříženými hnáty, spočívající na&nbsp;vyřezávaném svitku s&nbsp;vymalovaným nápisem Qui gladio ferit, gladio perit. Kdo s&nbsp;mečem zachází, mečem schází. Ano, to&nbsp;platí i&nbsp;o&nbsp;knihách. V&nbsp;opačném koutě byl oltářík s&nbsp;křížkem, druhý kříž visel nade dveřmi, mohutný a&nbsp;hranatý, vyrobený z&nbsp;jednoho kusu dřeva, podobný meči. Nepochybně farářova práce.</span></p>
          <p class="chunk" data-nb-ref-number="492" data-nb-words="43" data-nb-chars="253"><span class="idea" data-nb-ref-number="529" id="idea529" data-nb-words="43" data-nb-chars="253">„Udělal jsem si&nbsp;ho&nbsp;na&nbsp;oslavu svého vysvěcení,“ řekl, když si&nbsp;povšiml, kam se&nbsp;dívám. „Už je&nbsp;to&nbsp;přes deset let. Dlouho jsem sloužil Jeho Excelenci nejmilostivějšímu panu biskupovi jako písař a&nbsp;mohl jsem zůstat. Já&nbsp;ale toužil po&nbsp;obročí a&nbsp;nevelké farnosti.“</span></p>
          <p class="chunk" data-nb-ref-number="493" data-nb-words="8" data-nb-chars="40"><span class="idea" data-nb-ref-number="530" id="idea530" data-nb-words="8" data-nb-chars="40">„A tak jste je&nbsp;dostal a&nbsp;jste spokojený.“</span></p>
          <p class="chunk" data-nb-ref-number="494" data-nb-words="97" data-nb-chars="536"><span class="idea" data-nb-ref-number="531" id="idea531" data-nb-words="97" data-nb-chars="536">„Dostal. Byl bych spokojený, kdyby Stará Ves nebyla Starou Vsí. Jistě jste si&nbsp;lecčehos všiml už&nbsp;dřív, ale ta&nbsp;záležitost s&nbsp;krvavou obětí – to&nbsp;je&nbsp;vrchol, to&nbsp;se&nbsp;už&nbsp;nedá tolerovat. Jenomže církev ztrácí vliv, po&nbsp;Josefových reformách jí&nbsp;nezůstal v&nbsp;ruce nástroj, jímž by&nbsp;udržela lid v&nbsp;poslušnosti. Budu k&nbsp;vám upřímný: já&nbsp;na&nbsp;ty&nbsp;lidi nestačím a&nbsp;žádám vás o&nbsp;pomoc. Označil jste se&nbsp;za&nbsp;volnomyšlenkáře, ale já&nbsp;vím, že&nbsp;jím nejste. Ale i&nbsp;kdybyste jím byl, přece vám musí vadit, že&nbsp;se&nbsp;zdejší sedláci vracejí k&nbsp;pohanství a&nbsp;tak ostudně věří na&nbsp;pověry.“</span></p>
          <p class="chunk" data-nb-ref-number="495" data-nb-words="9" data-nb-chars="56"><span class="idea" data-nb-ref-number="532" id="idea532" data-nb-words="9" data-nb-chars="56">„Třeba se&nbsp;k&nbsp;pohanství nevracejí. Třeba tu&nbsp;vždycky bylo.“</span></p>
          <p class="chunk" data-nb-ref-number="496" data-nb-words="3" data-nb-chars="17"><span class="idea" data-nb-ref-number="533" id="idea533" data-nb-words="3" data-nb-chars="17">„Jak to&nbsp;myslíte?“</span></p>
          <p class="chunk" data-nb-ref-number="497" data-nb-words="213" data-nb-chars="1224"><span class="idea" data-nb-ref-number="534" id="idea534" data-nb-words="213" data-nb-chars="1224">„Vezměte si, velebný pane, takovou velikonoční kraslici. Představuje vzkříšení, pokračování jednoho života v&nbsp;druhém. A&nbsp;teď si&nbsp;vzpomeňte na&nbsp;sarkofág přivezený z&nbsp;Egypta do&nbsp;Anglie, vyprávěl jsem vám o&nbsp;něm v&nbsp;dílně, ta&nbsp;vaše skříň vypadá úplně stejně. Nuže ta&nbsp;egyptská rakev je&nbsp;popsána neznámým písmem a&nbsp;je&nbsp;do&nbsp;ní&nbsp;vyryta spousta obrazů, myslím, že&nbsp;právě vás by&nbsp;tohle zajímalo. Na&nbsp;jednom z&nbsp;těch obrazů je&nbsp;vypodobněn nějaký dávno mrtvý egyptský král – anebo je&nbsp;to&nbsp;jakýsi egyptský bůh, předpokládám, že&nbsp;taky dávno mrtvý. Sedí u&nbsp;stolu, tak jako teď my. Před ním leží veliké vejce, je&nbsp;nakloněné na&nbsp;jednu stranu. Král či&nbsp;bůh ho&nbsp;nejí, lije na&nbsp;něj z&nbsp;nádoby vodu. Hned vedle je&nbsp;tentýž obrázek, opravdu navlas stejný, až&nbsp;na&nbsp;jednu jedinou věc. Vejce se&nbsp;pod proudem vody naklání na&nbsp;druhou stranu. Ptáte-li se, jak to&nbsp;souvisí s&nbsp;Velikonocemi, nebudu vám umět odpovědět, spíš budu mít kupu dalších otázek: proč se&nbsp;vejce malují? Proč se&nbsp;darují? Proč jim předchází bití vrbovými pruty? Pokud se&nbsp;mě&nbsp;však zeptáte na&nbsp;maso v&nbsp;polích, odpovím vám, že&nbsp;je&nbsp;možná lepší tyto zvyky lidem ponechat – jak jejich provádění, tak jejich tajemný význam. A&nbsp;je&nbsp;možná lepší úplně zapomenout na&nbsp;slovo pověra. Co&nbsp;je&nbsp;pro vás pověra, je&nbsp;pro jiného víra. Tak mu&nbsp;ji&nbsp;nechte.“</span></p>
          <p class="chunk" data-nb-ref-number="498" data-nb-words="34" data-nb-chars="185"><span class="idea" data-nb-ref-number="535" id="idea535" data-nb-words="34" data-nb-chars="185">„Jde o&nbsp;nebezpečné tmářství. Oni obětovali zvíře, s&nbsp;tím se&nbsp;nesmířím a&nbsp;nebudu to&nbsp;tolerovat. Žádám vás, abyste mi&nbsp;s&nbsp;tím pomohl. Jinak to&nbsp;přeroste přes hlavu vám i&nbsp;mně, pak ale bude pozdě.“</span></p>
          <p class="chunk" data-nb-ref-number="499" data-nb-words="10" data-nb-chars="63"><span class="idea" data-nb-ref-number="536" id="idea536" data-nb-words="10" data-nb-chars="63">„Takže jim mám udělat přednášku? Dát jim za&nbsp;příklad Rousseaua?“</span></p>
          <p class="chunk" data-nb-ref-number="500" data-nb-words="27" data-nb-chars="145"><span class="idea" data-nb-ref-number="537" id="idea537" data-nb-words="27" data-nb-chars="145">„Ne! Ale mohli bychom na&nbsp;ně&nbsp;jít přes rychtářovu dceru. Mne nemá ráda, ale vás si&nbsp;prý oblíbila. Jestli jí&nbsp;nenapravíte hlavu vy, tak už&nbsp;asi nikdo.“</span></p>
          <p class="chunk" data-nb-ref-number="501" data-nb-words="7" data-nb-chars="34"><span class="idea" data-nb-ref-number="538" id="idea538" data-nb-words="7" data-nb-chars="34">„A co&nbsp;když napraví hlavu ona mně?“</span></p>
          <p class="chunk" data-nb-ref-number="502" data-nb-words="2" data-nb-chars="10"><span class="idea" data-nb-ref-number="539" id="idea539" data-nb-words="2" data-nb-chars="10">„Ona vám?“</span></p>
          <p class="chunk" data-nb-ref-number="503" data-nb-words="39" data-nb-chars="213"><span class="idea" data-nb-ref-number="540" id="idea540" data-nb-words="39" data-nb-chars="213">„Třeba pro ni&nbsp;o&nbsp;tu&nbsp;hlavu přijdu, co&nbsp;já&nbsp;vím? Katynka je&nbsp;krásná a&nbsp;neobyčejně chytrá, ale chová se&nbsp;divně. Pro vesnici je&nbsp;jí&nbsp;škoda, lepší budoucnost by&nbsp;ji&nbsp;snad čekala ve&nbsp;městě. Kdyby ovšem o&nbsp;nějakou budoucnost stála.“</span></p>
          <p class="chunk" data-nb-ref-number="504" data-nb-words="24" data-nb-chars="142"><span class="idea" data-nb-ref-number="541" id="idea541" data-nb-words="24" data-nb-chars="142">„Radil jsem jí, aby vzala nějaké dobré místo vychovatelky, dokud se&nbsp;nevdá. Možná i&nbsp;domácí učitelky malých dětí. U&nbsp;Kouniců by&nbsp;ji&nbsp;byli přijali.“</span></p>
          <p class="chunk" data-nb-ref-number="505" data-nb-words="5" data-nb-chars="23"><span class="idea" data-nb-ref-number="542" id="idea542" data-nb-words="5" data-nb-chars="23">„A ona se&nbsp;vám vysmála.“</span></p>
          <p class="chunk" data-nb-ref-number="506" data-nb-words="24" data-nb-chars="131"><span class="idea" data-nb-ref-number="543" id="idea543" data-nb-words="24" data-nb-chars="131">Sklonil hlavu. „Právě. Ale i&nbsp;když to&nbsp;vypadá jako marnost, musím na&nbsp;ni&nbsp;přece dohlédnout. Vyhýbá se&nbsp;mi, ale já&nbsp;se&nbsp;jí&nbsp;vyhýbat nesmím.“</span></p>
          <p class="chunk" data-nb-ref-number="507" data-nb-words="13" data-nb-chars="74"><span class="idea" data-nb-ref-number="544" id="idea544" data-nb-words="13" data-nb-chars="74">„Vodí děvčata na&nbsp;Vlhošť k&nbsp;obětnímu kameni. Chcete tam tajně chodit za&nbsp;ní?“</span></p>
          <p class="chunk" data-nb-ref-number="508" data-nb-words="9" data-nb-chars="47"><span class="idea" data-nb-ref-number="545" id="idea545" data-nb-words="9" data-nb-chars="47">„Když to&nbsp;bude nutné, ano. Myslím na&nbsp;její duši.“</span></p>
          <p class="chunk" data-nb-ref-number="509" data-nb-words="4" data-nb-chars="25"><span class="idea" data-nb-ref-number="546" id="idea546" data-nb-words="4" data-nb-chars="25">„Myslete raději na&nbsp;svou.“</span></p>
          <p class="chunk" data-nb-ref-number="510" data-nb-words="19" data-nb-chars="91"><span class="idea" data-nb-ref-number="547" id="idea547" data-nb-words="19" data-nb-chars="91">„A vy&nbsp;na&nbsp;svou. Až&nbsp;moc ráda poslouchá, co&nbsp;jí&nbsp;vyprávíte o&nbsp;světě. Může na&nbsp;vás pak oči nechat.“</span></p>
          <p class="chunk" data-nb-ref-number="511" data-nb-words="11" data-nb-chars="62"><span class="idea" data-nb-ref-number="548" id="idea548" data-nb-words="11" data-nb-chars="62">„Ano, ty&nbsp;povídačky jsou jediné, co&nbsp;ji&nbsp;na&nbsp;mně zajímá. Bohužel.“</span></p>
        </section>
        <section>
          <p class="chunk" data-nb-ref-number="512" data-nb-words="108" data-nb-chars="621"><span class="idea" data-nb-ref-number="549" id="idea549" data-nb-words="108" data-nb-chars="621">Koně jsem nechal ve&nbsp;vesnici a&nbsp;vyšel si&nbsp;po&nbsp;bílé cestě mezi ploty za&nbsp;humna a&nbsp;bujícími alejemi do&nbsp;polí. Kam jdu, jsem nevěděl, jist si&nbsp;jen pocitem, že&nbsp;po&nbsp;rozhovoru s&nbsp;knězem někam jít musím, svižným rázným krokem v&nbsp;přímém směru. Za&nbsp;vesnicí už&nbsp;jsem se&nbsp;nemusel rozhodovat, udělala to&nbsp;za&nbsp;mne Vlhošť, jež jako jantarová hora, jakmile byla na&nbsp;dohled, sama stočila mé&nbsp;kroky k&nbsp;sobě. Žárlivá hora, sebestředná, příliš krásná, než aby se&nbsp;dala minout bez povšimnutí, a&nbsp;příliš panovačná, než aby poutníka propustila, dokud jí&nbsp;nepřijde složit hold. Dobrá hora, do&nbsp;široka daleka budící důvěru, že&nbsp;ten les jednou skončí a&nbsp;cesta povede dál.</span></p>
          <p class="chunk" data-nb-ref-number="513" data-nb-words="128" data-nb-chars="740"><span class="idea" data-nb-ref-number="550" id="idea550" data-nb-words="128" data-nb-chars="740">Mezi borovicemi se&nbsp;šlo dobře, hlava se&nbsp;rázem vyčistila a&nbsp;bylo mi, jako bych kráčel po&nbsp;obláčcích borové vůně. Hnědé jehličí neslyšně praskalo pod nohama a&nbsp;ještě tišší bylo trhání pavučin. Stromy se&nbsp;rozestoupily a&nbsp;za&nbsp;nimi stálo jiné obilí než kolem Vsi, tohle bylo žito, povyrostlé a&nbsp;zelené, s&nbsp;ojedinělými klasy chvatně vytáhlými a&nbsp;už&nbsp;žlutavě stříbřitými. Pole bylo středně široké a&nbsp;táhlo se&nbsp;do&nbsp;mírného svahu. Tam, uprostřed čáry bližšího obzoru, se&nbsp;tyčila proti mase hory bílá boží muka. Vpravo se&nbsp;kolem lánu stáčel les, tím jsem právě prošel, a&nbsp;vlevo, o&nbsp;hodný kus dál, se&nbsp;černalo trní lemující mělký úvoz. Na&nbsp;půl cesty mezi lesem a&nbsp;zvýšeným obzorem měl žitný lán svůj středobod, nebo spíše dva. A&nbsp;právě odtamtud vítr donesl k&nbsp;mým uším zpěv:</span></p>
          <p class="chunk" data-nb-ref-number="514" data-nb-words="15" data-nb-chars="85"><em><span class="idea" data-nb-ref-number="551" id="idea551" data-nb-words="3" data-nb-chars="20">Hořela lípa, hořela,<br></span>
<span class="idea" data-nb-ref-number="552" id="idea552" data-nb-words="5" data-nb-chars="22">pod ní&nbsp;má&nbsp;milá seděla,<br></span>
<span class="idea" data-nb-ref-number="553" id="idea553" data-nb-words="4" data-nb-chars="23">jiskřičky na&nbsp;ni&nbsp;padaly,<br></span>
<span class="idea" data-nb-ref-number="554" id="idea554" data-nb-words="3" data-nb-chars="20">její očičky plakaly.</span></em></p>
        </section>
        <section>
          <p class="chunk" data-nb-ref-number="515" data-nb-words="244" data-nb-chars="1522"><span class="idea" data-nb-ref-number="555" id="idea555" data-nb-words="244" data-nb-chars="1522">Tu&nbsp;píseň jsem znal od&nbsp;děvčat ze&nbsp;Vsi, ale až&nbsp;nyní se&nbsp;mi&nbsp;její slova vybavila jako živý přeludný obraz: hořící strom a&nbsp;pod ním bytost tak nešťastná, že&nbsp;ji&nbsp;ani nenapadne spasit život útěkem. Bez rozmýšlení jsem se&nbsp;vydal za&nbsp;zpěvem. Chimérická představa vyvolaná verši po&nbsp;chvíli nabyla na&nbsp;hmotě a&nbsp;skutečnosti, jenom ty&nbsp;plameny a&nbsp;jiskry chyběly. Pod olámanými pahýly větví dávno uschlého stromu seděla Kateřina, to&nbsp;ona si&nbsp;zpívala v&nbsp;poli, sama, hlasem posazeným výš než obvykle. Po&nbsp;tvářích jí&nbsp;tekly slzy, oči se&nbsp;upíraly do&nbsp;prázdna. Vypadala jako šílená, jak se&nbsp;tam krčila zády k&nbsp;vybělenému kmeni, s&nbsp;lokty opřenými o&nbsp;nohy a&nbsp;s&nbsp;dlaněmi přitisknutými na&nbsp;uších. Asi dvacet kroků za&nbsp;stromem stála podivná nízká konstrukce ze&nbsp;dřeva, mezi vlnícími se&nbsp;žitnými klasy připomínala černé hranaté zvíře. Podobalo se&nbsp;to&nbsp;koze na&nbsp;řezání dříví, tvary živočicha však vystupovaly ze&nbsp;sklížených a&nbsp;stlučených ohoblovaných prken ještě patrněji, tahle práce byla podivuhodně precizní, dílo vyšinutého umělce. Byla to&nbsp;dřevěná kráva s&nbsp;kostěnou lebkou naraženou na&nbsp;bidle sloužícím jako páteř, s&nbsp;pevně zapřenýma nohama, které vpředu i&nbsp;vzadu tvoří písmeno A, se&nbsp;špičatými, do&nbsp;půlměsíce zvednutými rohy a&nbsp;protáhlou, zlověstně vyceněnou čelistí. Obluda se&nbsp;prázdnými očními důlky dívala přímo na&nbsp;Katynku, jako by&nbsp;ji&nbsp;tím pohledem nutila ke&nbsp;zpěvu, pod pohrůžkou, že&nbsp;jinak ji&nbsp;spolkne. Malý trojský kůň s&nbsp;dutým břichem, kam by&nbsp;se&nbsp;vměstnal jeden člověk. Na&nbsp;hřbetě připomínajícím sedlovou střechu se&nbsp;sušila čerstvě stažená, hrubě očištěná, smrtí páchnoucí volská kůže.</span></p>
          <p class="chunk" data-nb-ref-number="516" data-nb-words="67" data-nb-chars="394"><span class="idea" data-nb-ref-number="556" id="idea556" data-nb-words="67" data-nb-chars="394">Došel jsem ke&nbsp;stromu, přinutil se&nbsp;spustit oči z&nbsp;té&nbsp;rohaté bestie a&nbsp;smekl jsem před Katynkou klobouk. Usedl jsem vedle ní. Promluvila rychle a&nbsp;krátce, tu&nbsp;jedinou větu vyřkla dřív, než jsem se&nbsp;stačil zaposlouchat. Nebyla to&nbsp;rozumná slova. „Dej, o&nbsp;čem doma nevíš.“ Ale mohl jsem se&nbsp;přeslechnout. Vyzval jsem ji, aby to&nbsp;zopakovala, ale odvrátila se&nbsp;a&nbsp;zavrtěla hlavou, jako by&nbsp;vyřčené chtěla zrušit.</span></p>
          <p class="chunk" data-nb-ref-number="517" data-nb-words="106" data-nb-chars="588"><span class="idea" data-nb-ref-number="557" id="idea557" data-nb-words="106" data-nb-chars="588">„Jak můžu dát něco, o&nbsp;čem doma nevím?“ zeptal jsem se, ale byla to&nbsp;slova pronesená k&nbsp;netečnému profilu její krásné tváře, k&nbsp;jejímu hluchému zelenému oku. „Leckdo si&nbsp;myslí, že&nbsp;chceš ze&nbsp;staré Vsi odejít a&nbsp;že&nbsp;nebudeš šťastná, dokud si&nbsp;neprosadíš svou. Sama to&nbsp;ale nedokážeš, a&nbsp;pokud očekávají ode mě, že&nbsp;ti&nbsp;v&nbsp;tom pomůžu, musím je&nbsp;zklamat. Možná zklamu i&nbsp;tebe. Ale já&nbsp;přišel, abych zůstal. A&nbsp;navíc chci, abys zůstala i&nbsp;ty. Vesnici si&nbsp;bez tebe neumím představit, ostatní to&nbsp;taky nedovedou. I&nbsp;když tě&nbsp;druzí pomlouvají, mají tě&nbsp;rádi a&nbsp;obdivují tě. Jenom ti&nbsp;nerozumějí. A&nbsp;otci bys zlomila srdce.“</span></p>
          <p class="chunk" data-nb-ref-number="518" data-nb-words="24" data-nb-chars="156"><span class="idea" data-nb-ref-number="558" id="idea558" data-nb-words="24" data-nb-chars="156">Nic na&nbsp;to&nbsp;neřekla, zapochyboval jsem, jestli mě&nbsp;vůbec slyší. Tiše si&nbsp;broukala popěvek, který předtím zpívala nahlas. Znělo to&nbsp;ještě žalostněji. Zavřela oči.</span></p>
          <p class="chunk" data-nb-ref-number="519" data-nb-words="154" data-nb-chars="878"><span class="idea" data-nb-ref-number="559" id="idea559" data-nb-words="154" data-nb-chars="878">Přinutil jsem k&nbsp;veselejšímu tónu aspoň sebe. „Ale vezmu tě&nbsp;na&nbsp;výlet, budeš-li chtít, udělá ti&nbsp;to&nbsp;dobře. Nechám zapřáhnout dva koně, bude to&nbsp;vyjížďka jaksepatří.“ Nehnula brvou, já&nbsp;mluvil dál, musel jsem, přesvědčený o&nbsp;tom, že&nbsp;právě proto jsem na&nbsp;pole přišel – že&nbsp;jsem k&nbsp;ní&nbsp;byl přiveden. „Pojedeme k&nbsp;jednomu velkému rybníku, říká se&nbsp;mu&nbsp;Dokský, není to&nbsp;než pár mil. Ve&nbsp;mlýně pod hrází si&nbsp;dáme pečeni a&nbsp;pak si&nbsp;půjčíme loďku. Zavezu tě&nbsp;k&nbsp;ostrůvku, stojí na&nbsp;něm na&nbsp;skále rozbořený hrad. A&nbsp;kdo ví, možná potkáme nějaké zajímavé výletníky, to&nbsp;místo začíná být proslulé svou krásou.“ Otevřela oči, jež zůstávaly upřené do&nbsp;jednoho neurčitého místa. „A ještě něco ti&nbsp;ukážu. Něco zázračného, cos ještě nikdy neviděla.“ Teď se&nbsp;zamračila. Aspoň něco! „Až budeme na&nbsp;rybníce, zuju si&nbsp;botky a&nbsp;vystoupím z&nbsp;loďky – aniž bych se&nbsp;potopil. Chceš to&nbsp;vidět? A&nbsp;neboj se, jako ten tvůj Jakub neskončím.“</span></p>
          <p class="chunk" data-nb-ref-number="520" data-nb-words="143" data-nb-chars="858"><span class="idea" data-nb-ref-number="560" id="idea560" data-nb-words="143" data-nb-chars="858">Tahle slova byla nevhodná. Možná jsem je&nbsp;vyřkl naschvál. Při zmínce o&nbsp;Jakubovi jí&nbsp;cuklo ve&nbsp;tváři, jako by&nbsp;byla dostala políček. Ovládla se&nbsp;ale. Zvedla pochybovačně obočí. V&nbsp;jejích očích jsem se&nbsp;Jakubovi stále nevyrovnal; to&nbsp;mě&nbsp;nutilo pokračovat. „Vystoupím z&nbsp;loďky uprostřed rybníka, stoupnu si&nbsp;na&nbsp;hladinu a&nbsp;oběhnu ostrůvek. Pak zase nasednu, suchý a&nbsp;nažehlený, nanejvýš s&nbsp;trochu mokrými chodidly.“ Poslední slova ji&nbsp;přiměla zvednout ruku a&nbsp;uchopit pramen mých vlasů, co&nbsp;se&nbsp;oddělil od&nbsp;ostatních a&nbsp;spadl mi&nbsp;do&nbsp;čela. Mnula ho&nbsp;v&nbsp;prstech, zkoumajíc jej pátravým zeleno-modrým pohledem, pak mi&nbsp;přejela hřbetem ruky po&nbsp;skráni, bylo to&nbsp;skoro jako pohlazení. Ohlédla se&nbsp;na&nbsp;tu&nbsp;dřevěnou příšeru a&nbsp;opět se&nbsp;podívala na&nbsp;mě. V&nbsp;očích měla netajený odpor, ale její ústa se&nbsp;téměř usmívala. „Dobře,“ řekla bezbarvě. „Pojedu s&nbsp;vámi. Ono je&nbsp;to&nbsp;koneckonců jedno – tady nebo tam.“</span></p>
          <p class="chunk" data-nb-ref-number="521" data-nb-words="72" data-nb-chars="406"><span class="idea" data-nb-ref-number="561" id="idea561" data-nb-words="72" data-nb-chars="406">To&nbsp;mě&nbsp;urazilo. Vstal jsem, narazil na&nbsp;hlavu klobouk a&nbsp;chvatně se&nbsp;rozloučil, zanechav Kateřinu v&nbsp;přítomnosti dřevěného zvířete. „Tak po&nbsp;senách,“ houkl jsem na&nbsp;ni&nbsp;jako na&nbsp;děvečku a&nbsp;rázoval pryč. Nedala najevo, že&nbsp;mě&nbsp;slyší. Než jsem od&nbsp;ní&nbsp;odvrátil zrak, s&nbsp;napětím, ba&nbsp;s&nbsp;jistou strnulostí ve&nbsp;tváři pozorovala svou dlaň, která našla v&nbsp;mých vlasech vodu. Hleděla do&nbsp;ní, jako by&nbsp;z&nbsp;ní&nbsp;četla budoucnost. Mou i&nbsp;svou.</span></p>
          <p class="chunk" data-nb-ref-number="522" data-nb-words="21" data-nb-chars="124"><span class="idea" data-nb-ref-number="562" id="idea562" data-nb-words="21" data-nb-chars="124">Na&nbsp;cestě k&nbsp;lesu mne ta&nbsp;najádka opět provázela svým zpěvem, slovům bylo dobře rozumět, neboť plula po&nbsp;suchém východním vánku.</span></p>
          <p class="chunk" data-nb-ref-number="523" data-nb-words="22" data-nb-chars="101"><em><span class="idea" data-nb-ref-number="563" id="idea563" data-nb-words="7" data-nb-chars="29">Měj mě, můj Jene, měj mě&nbsp;rád,<br></span>
<span class="idea" data-nb-ref-number="564" id="idea564" data-nb-words="4" data-nb-chars="23">koupí mi&nbsp;otec vinohrad.<br></span>
<span class="idea" data-nb-ref-number="565" id="idea565" data-nb-words="6" data-nb-chars="23">Ty&nbsp;budeš orat a&nbsp;já&nbsp;sít,<br></span>
<span class="idea" data-nb-ref-number="566" id="idea566" data-nb-words="5" data-nb-chars="26">budeme se&nbsp;spolu dobře mít.</span></em></p>
        </section>
        <section>
          <p class="chunk" data-nb-ref-number="524" data-nb-words="315" data-nb-chars="1934"><span class="idea" data-nb-ref-number="567" id="idea567" data-nb-words="315" data-nb-chars="1934">Jak jsem řekl, tak jsem udělal. Bylo krátce po&nbsp;prvních senách, když jsem ujížděl s&nbsp;Katynkou po&nbsp;zemské silnici ve&nbsp;svém landauru taženém dvojspřežím. Na&nbsp;cestu jsem se&nbsp;nastrojil, k&nbsp;nezbytnému cylindru si&nbsp;vzal redingot s&nbsp;nastavovaným límcem a&nbsp;manžetami proti prachu. Katynka si&nbsp;pro tu&nbsp;příležitost ušila tmavozelený prostřihovaný pléd z&nbsp;drahého sukna a&nbsp;na&nbsp;nohou, jež jsem ve&nbsp;Staré Vsi viděl obuté tak zřídka, měla otevřené střevíce s&nbsp;nízkým podpatkem a&nbsp;šněrováním, jež obepínalo kotníky a&nbsp;mizelo pod lemem mezulánky. Aby řeč nestála a&nbsp;také z&nbsp;určité nejapnosti, do&nbsp;níž se&nbsp;na&nbsp;cestách dostávám, vyslovil jsem někde u&nbsp;Nového zámku názor, že&nbsp;hraběnka Kounicová jistě nevlastní krásnější boty, než jsou tyhle. Katynku to&nbsp;vyvedlo z&nbsp;míry tak, že&nbsp;si&nbsp;povytáhla sukni, aby se&nbsp;na&nbsp;nových střevících popásla pohledem. Odhalila tím nohy až&nbsp;skoro ke&nbsp;kolenům a&nbsp;mne překvapilo, jak rychle pod vybraným oděvem ztratily svou selskou prostotu; v&nbsp;těch sandálech se&nbsp;šněrováním do&nbsp;půl lýtek byly ještě krásnější a&nbsp;najednou i&nbsp;koketní. Dívka vypadala spokojená s&nbsp;tím, co&nbsp;vidí, pak jí&nbsp;tváře polil ruměnec a&nbsp;lem sukně zase spadl dolů. To&nbsp;už&nbsp;jsem se&nbsp;však pozorně díval z&nbsp;okýnka, vzor taktu a&nbsp;etikety. Minuli jsme zaniklou vesnici Mnichov a&nbsp;míjeli dlouhý mělký rybník, ústící v&nbsp;průrvě, důmyslně vysekané do&nbsp;skály řemeslníky ronovských pánů. Jediná stoka, jak jsem nyní vysvětloval své spolucestující, tak spojila vzdálené Holanské rybníky s&nbsp;rybníkem Dokským, mladší a&nbsp;rozlehlejší vodní nádrží s&nbsp;dvěma ostrůvky, Myším a&nbsp;Kachním, a&nbsp;s&nbsp;nádhernými, hustě zalesněnými břehy, které pod vrchem zvaným Sroubený a&nbsp;nedaleko jiného vrchu zvaného Borný přecházejí v&nbsp;mírnou, až&nbsp;k&nbsp;vodě se&nbsp;svažující a&nbsp;v&nbsp;dopoledních hodinách osluněnou skálu zvanou Splav. A&nbsp;právě tam máme namířeno. Řekla, že&nbsp;u&nbsp;rybníka už&nbsp;kdysi dávno s&nbsp;otcem byla. Některé kopce podél cesty znala: Borný, Maršovský vrch, Pec, Dub a&nbsp;Šedinu, v&nbsp;dáli na&nbsp;jihovýchodě pak rozpoznala dvě modré homole Velkého a&nbsp;Malého Bezdězu.</span></p>
          <p class="chunk" data-nb-ref-number="525" data-nb-words="156" data-nb-chars="900"><span class="idea" data-nb-ref-number="568" id="idea568" data-nb-words="156" data-nb-chars="900">Zastavili jsme u&nbsp;mlýna pod hrází. Náš landaur nebyl první vůz odstavený pod přístřeškem u&nbsp;stodoly a&nbsp;zdaleka ne&nbsp;poslední z&nbsp;těch, které sem měly namířeno. Vlastně jsme dorazili v&nbsp;nejvyšší čas. Když jsme vystoupili a&nbsp;protáhli si&nbsp;strnulá záda a&nbsp;ztuhlé údy, spatřili jsme další výletníky a&nbsp;dlouhou šňůru povozů, které teď zcela ucpaly silnici. Někteří mladí pánové nechtěli čekat a&nbsp;už&nbsp;šplhali na&nbsp;hráz a&nbsp;další jim byli v&nbsp;patách. Dámy seděly za&nbsp;okýnky kočárů a&nbsp;v&nbsp;otevřených koleskách a&nbsp;mračily se; nejlepší místa pro jejich vozy jsou obsazená, odstavit je&nbsp;bude možné až&nbsp;o&nbsp;kus dál a&nbsp;ony budou muset tu&nbsp;štreku zpátky šlapat pěšky. Francl se&nbsp;na&nbsp;ně&nbsp;šklebil a&nbsp;prsty jim strouhal mrkvičku. Okřikl jsem ho&nbsp;a&nbsp;přikázal, aby osušil a&nbsp;vyhřebelcoval koně. Poslechl a&nbsp;šel, ale pod vousy si&nbsp;bručel cosi o&nbsp;tom, jak se&nbsp;chtěl podívat na&nbsp;zoubek dvaatřiceti mlynářovým loupežníkům. Katynka mi&nbsp;vysvětlila, že&nbsp;má&nbsp;na&nbsp;mysli karty.</span></p>
          <p class="chunk" data-nb-ref-number="526" data-nb-words="76" data-nb-chars="478"><span class="idea" data-nb-ref-number="569" id="idea569" data-nb-words="76" data-nb-chars="478">Hráz byla zpevněna dvěma řadami vzrostlých bříz. Vykročili jsme. Vodu jsme měli po&nbsp;levé straně a&nbsp;mířili alejí ke&nbsp;Splavu, Katynka pod parasolem prostovlasá, já&nbsp;ve&nbsp;svém cylindru. Ostatní páry na&nbsp;korzu nás asi považovaly za&nbsp;milence, lepší dámy si&nbsp;k&nbsp;očím přikládaly lorňony a&nbsp;mračily se&nbsp;na&nbsp;Kateřinu, zatímco mně věnovaly kradmé úsměvy. Všiml jsem si&nbsp;několika vysokých pánských klobouků docela podobných tomu mému. Brummellova móda se&nbsp;i&nbsp;v&nbsp;českém království šířila jako alpská lavina.</span></p>
          <p class="chunk" data-nb-ref-number="527" data-nb-words="53" data-nb-chars="322"><span class="idea" data-nb-ref-number="570" id="idea570" data-nb-words="53" data-nb-chars="322">Písečná stezka přešla v&nbsp;kořenové schodiště na&nbsp;holé skále. Jak už&nbsp;jsem odhadl podle ruchu u&nbsp;mlýna a&nbsp;v&nbsp;aleji, Splav nebyl zdaleka tak opuštěný, jak se&nbsp;o&nbsp;něm psalo v&nbsp;mém průvodci cestovatele. Pod slunečníky tu&nbsp;posedávaly německé i&nbsp;české nedělní rodinky, byly obklopeny košíky, a&nbsp;nehledíce na&nbsp;časnou hodinu, nerušeně obědvaly.</span></p>
          <p class="chunk" data-nb-ref-number="528" data-nb-words="113" data-nb-chars="690"><span class="idea" data-nb-ref-number="571" id="idea571" data-nb-words="113" data-nb-chars="690">Našli jsme si&nbsp;palouček nad skálou. Za&nbsp;námi se&nbsp;terén vyrovnával a&nbsp;začínal tu&nbsp;tmavý jedlový les, kam co&nbsp;chvíli odbíhal některý z&nbsp;pestře oděných výletníků a&nbsp;záhy se&nbsp;vracel. Jen jsme usedli, Katynka zapomněla na&nbsp;měšťanské vychování a&nbsp;prohlásila, že&nbsp;má&nbsp;„vlčí hubu“. Tomu jsem se&nbsp;zasmál, načež to&nbsp;řekla jasněji: má&nbsp;strašný hlad. Nabídl jsem jí&nbsp;pochoutky z&nbsp;mošny, kam mi&nbsp;je&nbsp;v&nbsp;plátěných ubrouscích nabalila služebná: studené bramborové placky, šunku od&nbsp;hostinského, kouli kozího sýra a&nbsp;ráno natrhané jahody. Vytáhl jsem též kameninovou láhev s&nbsp;bezovým vínem a&nbsp;oběma nalil do&nbsp;cínových pohárků. Vyhladovělá Katynka se&nbsp;cpala, jako by&nbsp;týden nejedla, až&nbsp;jsem ji&nbsp;málem napomenul. Z&nbsp;amanta rázem tatínkem.</span></p>
          <p class="chunk" data-nb-ref-number="529" data-nb-words="52" data-nb-chars="331"><span class="idea" data-nb-ref-number="572" id="idea572" data-nb-words="52" data-nb-chars="331">Ten apetit je&nbsp;dobré znamení, říkal jsem si. Pololeže jsem upíjel sladké víno, s&nbsp;kloboukem posunutým do&nbsp;týla mžoural do&nbsp;slunce, které už&nbsp;vystoupilo vysoko na&nbsp;oblohu, a&nbsp;pak, s&nbsp;dalekohledem u&nbsp;oka, jsem pomalu brázdil zrakem rozlehlou plochu rybníka, žabincově zelenou od&nbsp;vodního květu, tu&nbsp;a&nbsp;tam probodenou bílým trojúhelníkem plachty.</span></p>
          <p class="chunk" data-nb-ref-number="530" data-nb-words="100" data-nb-chars="569"><span class="idea" data-nb-ref-number="573" id="idea573" data-nb-words="100" data-nb-chars="569">Opřen o&nbsp;loket jsem na&nbsp;pár okamžiků usnul a&nbsp;pak mě&nbsp;vyburcoval Katynčin výkřik. Nohy měla přitažené k&nbsp;tělu a&nbsp;oči upírala k&nbsp;houští pod námi. Pohlédl jsem tam a&nbsp;zprvu mezi stíny a&nbsp;skvrnami slunečního světla nic nezpozoroval. Pak jsem si&nbsp;všiml toho, co&nbsp;právě zahlédla Katynka: stín tmavé postavy, jež pohrdá výhledem na&nbsp;rybník, je&nbsp;otočena čelem k&nbsp;nám a&nbsp;občas pohne hlavou. Mezitím něco soustředěně kutí pravou rukou, nejspíš kreslí. Pochopil jsem, že&nbsp;neznámý si&nbsp;skicuje vrchol skály s&nbsp;pásem lesa. Dostali jsme se&nbsp;mu&nbsp;do&nbsp;obrazu, možná tam seděl od&nbsp;rána a&nbsp;my&nbsp;ho&nbsp;vůbec neviděli.</span></p>
          <p class="chunk" data-nb-ref-number="531" data-nb-words="39" data-nb-chars="220"><span class="idea" data-nb-ref-number="574" id="idea574" data-nb-words="39" data-nb-chars="220">I&nbsp;vsedě muž vypadal vysoký. Od&nbsp;hlavy k&nbsp;patě byl oblečen do&nbsp;černého, v&nbsp;černém širáku a&nbsp;černých vysokých botách, v&nbsp;nichž mu&nbsp;muselo být vedro. Takhle z&nbsp;dálky trochu připomínal havrana. Vedle sebe měl položenou hůl a&nbsp;tlumok.</span></p>
          <p class="chunk" data-nb-ref-number="532" data-nb-words="157" data-nb-chars="981"><span class="idea" data-nb-ref-number="575" id="idea575" data-nb-words="157" data-nb-chars="981">Pátravě obhlížel skálu pichlavýma šedýma očima a&nbsp;nás jako by&nbsp;nebral na&nbsp;vědomí, nebo se&nbsp;tak aspoň tvářil. Pravou rukou držel čtvrtku tuhého papíru, zatímco levá po&nbsp;něm létala s&nbsp;lehkostí, kterou by&nbsp;mu&nbsp;Voves mohl závidět. Podle rychlosti práce jsem tipoval na&nbsp;uhel. Náhle se&nbsp;podíval přímo na&nbsp;nás a&nbsp;já&nbsp;si&nbsp;ho&nbsp;mohl pod krempou širáku lépe prohlédnout: silný nos, široké lícní kosti, spodní část bledé tváře a&nbsp;krk zahalené hustým vousem, který u&nbsp;límce košile opticky splýval s&nbsp;pláštěm. Ústa vypadala spíš jemná, a&nbsp;kdyby se&nbsp;cizinec neusmál, téměř by&nbsp;nebyla ve&nbsp;vousech vidět. Jejich aristokratickou křivku pak náhle pokazil úsměv, který muž poslal vstříc našim zvědavým očím. Ten úšklebek byl nejednoznačný – obsahoval živočišný záblesk velkých žlutých zubů, napovídající, že&nbsp;bystrým očím neunikla Katynčina lýtka. V&nbsp;koutcích úst ale seděla trpkost, předčasná zkušenost, vědomí, že&nbsp;každá krása je&nbsp;zranitelná a&nbsp;krása mladých dívek netrvá než chviličku. Napadlo mne, že&nbsp;vypadá jako věčný Žid.</span></p>
          <p class="chunk" data-nb-ref-number="533" data-nb-words="147" data-nb-chars="880"><span class="idea" data-nb-ref-number="576" id="idea576" data-nb-words="147" data-nb-chars="880">Zvedl jsem ruku na&nbsp;pozdrav, ale odpovědi jsem se&nbsp;nedočkal. Dal jsem se&nbsp;do&nbsp;jídla a&nbsp;vyprávěl Kateřině o&nbsp;ostrůvku se&nbsp;zříceninou loveckého hrádku, který kdysi stál nikoli uprostřed rybníka jako dnes, ale v&nbsp;hlubokých lesích a&nbsp;patřil Ronovicům a&nbsp;potom Berkům z&nbsp;Dubé, než byl nadobro opuštěn a&nbsp;okolí zaplaveno. Katynka podotkla, že&nbsp;teď je&nbsp;hrad aspoň lépe vidět a&nbsp;že&nbsp;takový zásah do&nbsp;krajiny schvaluje, vždyť přispěl k&nbsp;její malebnosti. Souhlasil jsem a&nbsp;pokračoval ve&nbsp;výkladu: Dokes byl původně potok, u&nbsp;něho vznikl dvůr a&nbsp;později vesnice s&nbsp;panským domem. Obyvatelé vykáceli lesy a&nbsp;založili polnosti. Král pak potřeboval rybník a&nbsp;nařídil louky a&nbsp;pole zatopit, ale že&nbsp;to&nbsp;byl panovník dobrý, přidělil vesnici jiné pozemky a&nbsp;ještě ji&nbsp;povýšil na&nbsp;město. Češi mu&nbsp;říkali podle názvu potoka, nově přišlí Němci ho&nbsp;přejmenovali na&nbsp;Hirschberg – a&nbsp;město má&nbsp;skutečně ve&nbsp;znaku jelena přeskakujícího horu.</span></p>
          <p class="chunk" data-nb-ref-number="534" data-nb-words="45" data-nb-chars="240"><span class="idea" data-nb-ref-number="577" id="idea577" data-nb-words="45" data-nb-chars="240">Tu&nbsp;se&nbsp;k&nbsp;nám někdo sklonil. Byl to&nbsp;ten černý kreslíř, stál přímo u&nbsp;nás a&nbsp;hůl třímal v&nbsp;ruce jako nějaký loupežník. Oba jsme se&nbsp;lekli, všiml jsem si, jak Katynka sevřela v&nbsp;dlani nůž, kterým před chvílí ukrajovala sýr. Namísto srpu, napadlo mě.</span></p>
          <p class="chunk" data-nb-ref-number="535" data-nb-words="84" data-nb-chars="474"><span class="idea" data-nb-ref-number="578" id="idea578" data-nb-words="84" data-nb-chars="474">Ale cizinec ji&nbsp;nepřišel obrat o&nbsp;svačinu ani o&nbsp;čest. Znova se&nbsp;zazubil, natáhl ruku a&nbsp;poklepal špinavým nehtem na&nbsp;fajfku, která mi&nbsp;čouhala z&nbsp;kapsy kabátu. Chtěl tabák. Do&nbsp;kornoutu, který si&nbsp;udělal z&nbsp;pokreslené čtvrtky, jsem usypal ze&nbsp;své tabatěrky. Kývl hlavou a&nbsp;bez jediného slova si&nbsp;nacpal dýmku, zabafal a&nbsp;odhodil kornout na&nbsp;zem. Pak si&nbsp;klepl troubelí dýmky o&nbsp;širák, upřel své odrzlé oči nejdřív na&nbsp;mě, pak na&nbsp;Katynku a&nbsp;odešel dlouhými kroky, s&nbsp;holí a&nbsp;tlumokem přes rameno.</span></p>
          <p class="chunk" data-nb-ref-number="536" data-nb-words="34" data-nb-chars="193"><span class="idea" data-nb-ref-number="579" id="idea579" data-nb-words="34" data-nb-chars="193">Podle té&nbsp;chůze jsem ho&nbsp;poznal. Byl to&nbsp;onen muž, jehož jsem potkal v&nbsp;polích při své kajícné cestě na&nbsp;Vlhošť, za&nbsp;březnového rána, den po&nbsp;tragédii na&nbsp;Koňském rybníce. Ten spolupoutník v&nbsp;temnotách.</span></p>
          <p class="chunk" data-nb-ref-number="537" data-nb-words="84" data-nb-chars="530"><span class="idea" data-nb-ref-number="580" id="idea580" data-nb-words="84" data-nb-chars="530">Katynka zatím rozvinula v&nbsp;dlaních jeho výkres. Nestačil jsem se&nbsp;divit: neobyčejně nadaná ruka v&nbsp;něm načrtla krátkými lomenými tahy vrcholek skály a&nbsp;les, tak jak jsem je&nbsp;viděl i&nbsp;já, když jsme přicházeli. Nezapomněla ani na&nbsp;dvě sedící postavičky, sličnou pannu v&nbsp;nabírané sukni a&nbsp;křivého kmeta v&nbsp;obrovském cylindru. Zasmál bych se&nbsp;tomu, kdyby se&nbsp;na&nbsp;obrázku navzdory předloze nezvedala z&nbsp;lesa za&nbsp;postavami pochmurná středověká stavba. Tesknota a&nbsp;beznaděj, takhle ta&nbsp;kresba působila. Pár mistrovských tahů uhlem ťalo Katynku do&nbsp;srdce.</span></p>
          <p class="chunk" data-nb-ref-number="538" data-nb-words="45" data-nb-chars="273"><span class="idea" data-nb-ref-number="581" id="idea581" data-nb-words="45" data-nb-chars="273">Rozplakala se&nbsp;a&nbsp;neviděla, co&nbsp;její slzy dělají s&nbsp;kresbou: oživovaly ji&nbsp;a&nbsp;měnily, udělaly z&nbsp;náladové krajinky zapomenuté mokřisko, v&nbsp;němž se&nbsp;o&nbsp;hustě šrafované nebe opírá černá makovice na&nbsp;nalomeném stonku: věž uprostřed bažin, sídlo, v&nbsp;němž na&nbsp;pocestné číhá strašný lesů pán.</span></p>
          <p class="chunk" data-nb-ref-number="539" data-nb-words="8" data-nb-chars="53"><span class="idea" data-nb-ref-number="582" id="idea582" data-nb-words="8" data-nb-chars="53">V&nbsp;duchu jsem složil poklonu umělcovu vnitřnímu zraku.</span></p>
        </section>
        <section>
          <p class="chunk" data-nb-ref-number="540" data-nb-words="113" data-nb-chars="625"><span class="idea" data-nb-ref-number="583" id="idea583" data-nb-words="113" data-nb-chars="625">Došli jsme zpátky k&nbsp;mlýnu a&nbsp;zastihli Francla na&nbsp;zápraží, pil s&nbsp;mlynářem pivo a&nbsp;něco mu&nbsp;zaujatě vykládal. Křikl jsem na&nbsp;něj, že&nbsp;se&nbsp;vrátíme odpoledne, on&nbsp;jenom kývl a&nbsp;ani nepřerušil větu. Přešli jsme hráz ke&nbsp;kopci Sroubený a&nbsp;tam jsem si&nbsp;od&nbsp;rybáře, líčícího ve&nbsp;stínu olší na&nbsp;kapry, pronajal loďku. Věděl, co&nbsp;se&nbsp;nesmí zanedbat, aby mu&nbsp;neušel úlovek – čepy vesel měl namazané sádlem, aby jedinkrát nezaskřípaly. Pěst se&nbsp;mu&nbsp;ještě nesevřela kolem půlkoruny, kterou jsem mu&nbsp;dal, a&nbsp;už&nbsp;si&nbsp;balil udice a&nbsp;čeřen, abych si&nbsp;to&nbsp;nerozmyslel. Komu loďku vrátíme, s&nbsp;tím si&nbsp;nelámal hlavu a&nbsp;spěchal domů za&nbsp;ženou, jako by&nbsp;byl ulovil zlatou rybku.</span></p>
          <p class="chunk" data-nb-ref-number="541" data-nb-words="109" data-nb-chars="645"><span class="idea" data-nb-ref-number="584" id="idea584" data-nb-words="109" data-nb-chars="645">Kateřina měla za&nbsp;přirozené, že&nbsp;mě&nbsp;poveze ona. Zasedla k&nbsp;veslům se&nbsp;samozřejmostí, která mne rozesmála. Svlékl jsem kabát a&nbsp;vysvětlil jí, že&nbsp;se&nbsp;nehodí, aby dáma vezla pána. Nabídl jsem jí&nbsp;místo na&nbsp;zádi, abychom k&nbsp;sobě seděli čelem. Uvelebila se&nbsp;však na&nbsp;přídi a&nbsp;nemínila se&nbsp;hnout, takže jsem se&nbsp;opřel do&nbsp;vesel s&nbsp;nepříjemným vědomím, že&nbsp;jí&nbsp;ukazuji záda a&nbsp;jsem pozorován ze&nbsp;zálohy. To&nbsp;už&nbsp;by&nbsp;bylo lepší, kdyby veslovala ona. Otočil jsem se&nbsp;k&nbsp;ní&nbsp;s&nbsp;tímto návrhem, ale ona pozorovala dalekohledem ostrůvek, cíl naší plavby. Pramice byla zelená, s&nbsp;vysmolovaným dnem a&nbsp;třemi ohlazenými lavičkami. Řídila se&nbsp;snadno, přestože příď zatěžovala urostlá Katynka.</span></p>
          <p class="chunk" data-nb-ref-number="542" data-nb-words="76" data-nb-chars="444"><span class="idea" data-nb-ref-number="585" id="idea585" data-nb-words="76" data-nb-chars="444">Ostatní loďky se&nbsp;držely při břehu, dvě plachetnice právě vplouvaly do&nbsp;vzdálené zátoky. Brzy jsme na&nbsp;širé vodě osaměli. Dělaly se&nbsp;drobné vlnky a&nbsp;pod přídí narážely jedna do&nbsp;druhé, lenivý vánek je&nbsp;vedl po&nbsp;hladině pomalu a&nbsp;opatrně, jako malé děti. Za&nbsp;pramicí se&nbsp;táhla zahnutá dráha z&nbsp;bublin, které nechtěly prasknout, neustále se&nbsp;prodlužovala a&nbsp;zůstávala vepsána do&nbsp;vody, jako by&nbsp;někdo tam dole dbal na&nbsp;to, abychom se&nbsp;po&nbsp;stejné trase vrátili zpět.</span></p>
          <p class="chunk" data-nb-ref-number="543" data-nb-words="43" data-nb-chars="256"><span class="idea" data-nb-ref-number="586" id="idea586" data-nb-words="43" data-nb-chars="256">Jak jsme se&nbsp;blížili k&nbsp;ostrůvku, pozvolna jsem zpomaloval. Dvakrát jsem se&nbsp;ohlédl po&nbsp;Kateřině, k&nbsp;mému uspokojení si&nbsp;toho nevšimla, ležela na&nbsp;levém boku, s&nbsp;jednou nohou pokrčenou pod tělem a&nbsp;dívala se, jak její dlouhé vlasy, splývající z&nbsp;pramice, hladí vodu.</span></p>
          <p class="chunk" data-nb-ref-number="544" data-nb-words="63" data-nb-chars="387"><span class="idea" data-nb-ref-number="587" id="idea587" data-nb-words="63" data-nb-chars="387">Držel jsem vesla jen mezi prsty a&nbsp;lehce se&nbsp;jimi dotýkal vlnek. Nebylo slyšet nic než občasný výkřik racka a&nbsp;monotónní šelestění rákosí na&nbsp;ostrůvku, který byl již téměř na&nbsp;dosah. Kateřina ležela vpředu a&nbsp;ani nedutala, ponořená v&nbsp;myšlenkách, nebo spíš v&nbsp;hlubokém spánku, s&nbsp;hlavou položenou na&nbsp;tvrdém dřevě, s&nbsp;trochu zachmuřeným obočím a&nbsp;s&nbsp;mosazným tubusem dalekohledu zaklíněným pod krkem.</span></p>
          <p class="chunk" data-nb-ref-number="545" data-nb-words="95" data-nb-chars="559"><span class="idea" data-nb-ref-number="588" id="idea588" data-nb-words="95" data-nb-chars="559">Na&nbsp;takový okamžik jsem čekal. Co&nbsp;možná nejtišeji jsem zvedl vesla z&nbsp;vody, nechal je&nbsp;okapat a&nbsp;bez jediného klepnutí je&nbsp;položil podél postranic. Katynka se&nbsp;nehýbala, vlasy a&nbsp;levou ruku měla ve&nbsp;vodě a&nbsp;nevěděla o&nbsp;tom. Kousek od&nbsp;nás se&nbsp;zableskla nad hladinou rybka a&nbsp;žbluňkla zpátky. Dívku to&nbsp;neprobudilo. Narazil jsem si&nbsp;cylindr do&nbsp;čela, hodil na&nbsp;sebe kabát a&nbsp;protáhl se. To, co&nbsp;jsem se&nbsp;chystal provést, jsem dělal naposledy jako kluk, nanejvýš jako výrostek, který měl zálibu ve&nbsp;skopičinách. Nyní, na&nbsp;prahu středního věku, jsem zapochyboval, zda to&nbsp;ještě dokážu.</span></p>
          <p class="chunk" data-nb-ref-number="546" data-nb-words="61" data-nb-chars="364"><span class="idea" data-nb-ref-number="589" id="idea589" data-nb-words="61" data-nb-chars="364">Nad hladinu vyskočila druhá ryba, taky udělala přemet, a&nbsp;když opět zmizela, pochybnosti byly pryč. Rychle jsem se&nbsp;zul a&nbsp;boty zastrčil k&nbsp;mošně pod lavici. Postavil jsem se&nbsp;v&nbsp;loďce, stále zády ke&nbsp;Katynce. Nadzvedl jsem pravou nohu, postál jen na&nbsp;levé. Chvíli jsem vyrovnával balanc a&nbsp;potom opatrně, tak aby se&nbsp;pramice příliš nezhoupla, jsem položil chodidlo na&nbsp;vodu.</span></p>
          <p class="chunk" data-nb-ref-number="547" data-nb-words="83" data-nb-chars="466"><span class="idea" data-nb-ref-number="590" id="idea590" data-nb-words="83" data-nb-chars="466">Byla studená. Zakousla se&nbsp;mi&nbsp;do&nbsp;paty a&nbsp;bříšek prstů, vzepnula se&nbsp;do&nbsp;oblouku a&nbsp;vyplnila nožní klenbu. Přenesl jsem na&nbsp;nohu váhu… Hned jsem vězel ve&nbsp;své staré kůži – léta služby člověku byla pryč. Připadal jsem si&nbsp;jako lesní bůžek, mocný ochránce vod a&nbsp;nepřítel lidí, připravený skládat i&nbsp;přijímat oběti. Zašklebil jsem se&nbsp;na&nbsp;spící dívku. Chodidlo se&nbsp;náhle propadlo pod hladinu a&nbsp;ta&nbsp;se&nbsp;jako pouto sevřela kolem kotníku. Uvízl jsem – jednu nohu ve&nbsp;vodě, druhou na&nbsp;lodi.</span></p>
          <p class="chunk" data-nb-ref-number="548" data-nb-words="75" data-nb-chars="444"><span class="idea" data-nb-ref-number="591" id="idea591" data-nb-words="75" data-nb-chars="444">Chvatně jsem vytáhl z&nbsp;pramice i&nbsp;levou, to&nbsp;už&nbsp;bylo lepší, právě na&nbsp;rychlosti nyní závisel zdar celého kousku. Zadupal jsem, jako bych zkoušel pevnost podloží, a&nbsp;pravá noha se&nbsp;vymanila ze&nbsp;sevření křeče. Voda mě&nbsp;udržela. Třemi čtyřmi skoky jsem doběhl k&nbsp;přídi a&nbsp;postavil se&nbsp;před spící Kateřinu: pramice, vlnky, vzdálená hráz a&nbsp;za&nbsp;ní&nbsp;červená střecha mlýna, kopec s&nbsp;rozeklanou skálou nad zátokou, to&nbsp;všechno se&nbsp;teď v&nbsp;teplém vzduchu tetelilo obdivem.</span></p>
          <p class="chunk" data-nb-ref-number="549" data-nb-words="35" data-nb-chars="204"><span class="idea" data-nb-ref-number="592" id="idea592" data-nb-words="35" data-nb-chars="204">Nohy kmitaly na&nbsp;vodě ve&nbsp;vysilujícím tempu, zatím mne spolehlivě držely. Stál jsem tam s&nbsp;rukama za&nbsp;zády a&nbsp;zaluskal prsty, abych Katynku probudil. Nesměl jsem promluvit – jediné slovo by&nbsp;mne poslalo ke&nbsp;dnu.</span></p>
          <p class="chunk" data-nb-ref-number="550" data-nb-words="111" data-nb-chars="622"><span class="idea" data-nb-ref-number="593" id="idea593" data-nb-words="111" data-nb-chars="622">Nevšiml jsem si, kdy otevřela oči. Když zjistila, že&nbsp;je&nbsp;v&nbsp;loďce sama, rychle se&nbsp;rozhlédla a&nbsp;potom se&nbsp;otočila k&nbsp;ostrůvku. Stál jsem pod skálou, ale nikoli na&nbsp;břehu, protože v&nbsp;tomto místě břeh nebyl, kámen se&nbsp;tu&nbsp;kolmo zařezával do&nbsp;rybníka. Vesele jsem šlapal vodu a&nbsp;tvářil se, jako by&nbsp;to&nbsp;byla samozřejmost. Od&nbsp;bosých nohou stříkaly kapky, v&nbsp;kruhu kolem mě&nbsp;se&nbsp;dělal vír. Nevykřikla, rty se&nbsp;jí&nbsp;naopak roztáhly do&nbsp;nechápavého úsměvu. Zapanáčkoval jsem jako pes, udělal pukrle a&nbsp;dvakrát oběhl loďku. Když jsem byl zase před přídí, postavil jsem se&nbsp;na&nbsp;obě nohy, zlomil se&nbsp;v&nbsp;pase a&nbsp;s&nbsp;páteří rovnou jako pravítko se&nbsp;dívce poklonil.</span></p>
          <p class="chunk" data-nb-ref-number="551" data-nb-words="77" data-nb-chars="454"><span class="idea" data-nb-ref-number="594" id="idea594" data-nb-words="77" data-nb-chars="454">Slunce zakryl mrak a&nbsp;rákosí ztichlo, vyděšení racci odlétli. Katynka se&nbsp;smála tak, že&nbsp;se&nbsp;to&nbsp;muselo po&nbsp;hladině donést až&nbsp;ke&nbsp;Splavu. Zatleskala, a&nbsp;než jsem jí&nbsp;v&nbsp;tom stačil zabránit, s&nbsp;dětsky důvěřivým úsměvem a&nbsp;rozradostněnýma očima se&nbsp;mi&nbsp;přes bok lodi vrhla do&nbsp;náruče. Ozvalo se&nbsp;plesknutí, rybník se&nbsp;roztrhl a&nbsp;my&nbsp;se&nbsp;černozelenou dírou propadli rovnou na&nbsp;písečné dno. Než se&nbsp;nad námi zavřela voda, viděl jsem, jak Katynčina rozesmátá ústa zahlcuje žabinec.</span></p>
        </section>
        <section>
          <p class="chunk" data-nb-ref-number="552" data-nb-words="160" data-nb-chars="862"><span class="idea" data-nb-ref-number="595" id="idea595" data-nb-words="160" data-nb-chars="862">Mokré šaty mi&nbsp;nevadily. Sedl jsem si&nbsp;na&nbsp;kozlík vedle vozky a&nbsp;převzal z&nbsp;jeho rukou opratě. Po&nbsp;odpoledni ve&nbsp;mlýně mi&nbsp;je&nbsp;rád přenechal – hráli s&nbsp;mlynářem a&nbsp;pacholkem betla, pili ležák a&nbsp;vyprávěli si&nbsp;o&nbsp;vodníkovi, který prý žije v&nbsp;jeskyni pod Splavem. Přiměl jsem koně ke&nbsp;klusu a&nbsp;zeptal se, jak taková potvora vypadá. Sedí na&nbsp;trojnožce, škytal Francl, šije porybnému boty a&nbsp;za&nbsp;nocí hlídá za&nbsp;úplatu ovce a&nbsp;koně, s&nbsp;nimiž to&nbsp;umí jako nikdo jiný. Seká latinu, dokud nepřijde úplněk; jak měsíc doroste, číhá vodník za&nbsp;rozbřesku na&nbsp;děvčata jdoucí na&nbsp;trávu a&nbsp;tu&nbsp;nejhezčí zatáhne do&nbsp;své jeskyně. Ona s&nbsp;ním musí žít po&nbsp;pás ve&nbsp;vodě a&nbsp;loučemi z&nbsp;vodních trav zatápět v&nbsp;kamnech na&nbsp;dně. To&nbsp;žádná nevydrží víc než pár dnů: buď mu&nbsp;uteče, nebo si&nbsp;ho&nbsp;rozhněvá věčným hubováním a&nbsp;on&nbsp;ji&nbsp;utopí, její dušička skončí pod víčkem malovaného koflíku. Vodník musí o&nbsp;příštím úplňku na&nbsp;lov znovu.</span></p>
          <p class="chunk" data-nb-ref-number="553" data-nb-words="89" data-nb-chars="550"><span class="idea" data-nb-ref-number="596" id="idea596" data-nb-words="89" data-nb-chars="550">Zachechtal jsem se&nbsp;a&nbsp;vyjádřil podiv nad tím, jak představivost lidí dokáže přetvořit skutečnost. Francl po&nbsp;mně loupl okem a&nbsp;karatelsky zvedl prst – hastrman mě&nbsp;může slyšet a&nbsp;poslat na&nbsp;mě&nbsp;salamandra nebo svíčkovou rybu, anebo, dodal přiškrceným hlasem, bahenní světýlka, bludičky. Vrtěl jsem hlavou: jaký zmatek může lidová slovesnost vnést do&nbsp;skrytého řádu přírody, jak si&nbsp;to&nbsp;všecko překroutí, to&nbsp;je&nbsp;k&nbsp;neuvěření! Chtěl jsem to&nbsp;Franclovi nějak jednoduše vysvětlit, ale jemu spadla hlava na&nbsp;prsa, usnul na&nbsp;tom svém bidýlku, tak jak to&nbsp;umí jen drožkáři.</span></p>
          <p class="chunk" data-nb-ref-number="554" data-nb-words="46" data-nb-chars="283"><span class="idea" data-nb-ref-number="597" id="idea597" data-nb-words="46" data-nb-chars="283">Přitáhl jsem opratě a&nbsp;koně zpomalili. Zaklepal jsem na&nbsp;střechu vozu, a&nbsp;když se&nbsp;nic neozvalo, nadzvedl jsem záklopku na&nbsp;malém okénku a&nbsp;nahlédl dovnitř. Katynka na&nbsp;zadním sedadle usnula, zabalená ve&nbsp;Franclově vlněné dece. Mokré šaty si&nbsp;vysvlékla a&nbsp;rozvěsila po&nbsp;kabině, aby dřív uschly.</span></p>
          <p class="chunk" data-nb-ref-number="555" data-nb-words="209" data-nb-chars="1156"><span class="idea" data-nb-ref-number="598" id="idea598" data-nb-words="209" data-nb-chars="1156">Měl jsem klid porozjímat o&nbsp;tom, co&nbsp;se&nbsp;stalo u&nbsp;Myšího ostrova. Posté za&nbsp;to&nbsp;odpoledne jsem si&nbsp;vybavil Kateřinu, v&nbsp;dojemné víře v&nbsp;mé&nbsp;kouzelnictví klesající ke&nbsp;dnu Dokského rybníka, se&nbsp;mnou v&nbsp;objetí. Takový odchod z&nbsp;tohoto světa by&nbsp;byl romantický – pohříchu by&nbsp;však odešel jen jeden z&nbsp;nás. Kolikrát jsem si&nbsp;to&nbsp;už&nbsp;stačil vyčíst? Tisíckrát? A&nbsp;vybavil jsem si&nbsp;to&nbsp;znova – jak jsem v&nbsp;husté zelené vodě upadl, když se&nbsp;na&nbsp;nás zřítila ze&nbsp;všech stran, jak jediným pevným bodem bylo písečné dno pod nohama, kde jsem ten pád do&nbsp;maelströmu mohl v&nbsp;klidu přečkat a&nbsp;kde by&nbsp;ona v&nbsp;minutě našla smrt. Byla tam tma a&nbsp;Katynka se&nbsp;mi&nbsp;ztratila, šmátral jsem kolem sebe jako slepý a&nbsp;snažil se&nbsp;ji&nbsp;popadnout za&nbsp;sukni nebo za&nbsp;vlasy, ale prsty vždy zmáčkly jen vodu. Najednou jsem byl až&nbsp;nahoře pod hladinou, a&nbsp;tu&nbsp;ke&nbsp;mně pronikly paprsky slunce, které opět vyšlo za&nbsp;mrakem. Rozhlédl jsem se&nbsp;a&nbsp;uviděl Katynku hluboko pod sebou. Stála na&nbsp;dně, udiveně mě&nbsp;pozorovala se&nbsp;zakloněnou hlavou a&nbsp;z&nbsp;úst, která se&nbsp;nepřestala usmívat, prchaly poslední bubliny vzduchu. Těžké sukně ji&nbsp;držely dole, tkanice svírala v&nbsp;dlaních, byly na&nbsp;nich nesmyslné uzlíky, které vypadaly, jako by&nbsp;je&nbsp;byla sama zavázala.</span></p>
          <p class="chunk" data-nb-ref-number="556" data-nb-words="92" data-nb-chars="498"><span class="idea" data-nb-ref-number="599" id="idea599" data-nb-words="92" data-nb-chars="498">Ryba s&nbsp;rukama se&nbsp;vyšvihla nad hladinu, udělala přemet a&nbsp;vbodla se&nbsp;do&nbsp;vody jako nůž. Doplula si&nbsp;pro dívku, která už&nbsp;dýchala vodu. Ryba s&nbsp;nohama ji&nbsp;vzala do&nbsp;náruče a&nbsp;doběhla s&nbsp;ní&nbsp;k&nbsp;potopené skále. V&nbsp;kameni byly vytesány schody, před staletími se&nbsp;tudy stoupalo k&nbsp;hradní bráně. Vynesl jsem Katynku na&nbsp;ostrůvek a&nbsp;položil ji&nbsp;na&nbsp;malé přístaviště. Otočil jsem ji&nbsp;na&nbsp;břicho a&nbsp;zvedl, aby vydávila vodu. Mohlo jí&nbsp;to&nbsp;plíce utrhnout a&nbsp;já&nbsp;poznal, že&nbsp;žije. Zelená loďka se&nbsp;houpala v&nbsp;rákosí a&nbsp;čekala, až&nbsp;nasedneme.</span></p>
        </section>
        <section>
          <p class="chunk" data-nb-ref-number="557" data-nb-words="105" data-nb-chars="602"><span class="idea" data-nb-ref-number="600" id="idea600" data-nb-words="105" data-nb-chars="602">V&nbsp;následujících dnech se&nbsp;mi&nbsp;několikrát zjevil Odradek – jednou jako špulka nití v&nbsp;Katynčině klíně, podruhé jako černý kocour s&nbsp;očima svítícíma do&nbsp;noci, potřetí to&nbsp;byl rudý pluh, s&nbsp;držadly vyřezanými do&nbsp;podoby dlaní a&nbsp;radlicí zvednutou do&nbsp;výše, jako by&nbsp;oral vzduch. Už&nbsp;jsem se&nbsp;nebál – nebo jsem aspoň dělal hrdinu –, a&nbsp;když se&nbsp;mi&nbsp;za&nbsp;bílého dne kousek od&nbsp;Věže utrhl pod nohama břeh a&nbsp;já&nbsp;spadl do&nbsp;potoka a&nbsp;tam proti mně ze&nbsp;tmy vyrazil obrovský losos, vydržel jsem pohled jeho strašného oka, dokud se&nbsp;i&nbsp;se&nbsp;zbytkem ryby nerozplynulo. Osvědčený recept proti strašidlům, pošetile přehlížející jejich varování.</span></p>
          <p class="chunk" data-nb-ref-number="558" data-nb-words="83" data-nb-chars="473"><span class="idea" data-nb-ref-number="601" id="idea601" data-nb-words="83" data-nb-chars="473">Za&nbsp;Nezasmálkou se&nbsp;opravdu zavřela voda, utopila se&nbsp;v&nbsp;Dokském rybníce. Katynka byla jako vyměněná, z&nbsp;tváře jí&nbsp;vyzařovala dobrá nálada, modré oko měla čisté jako studánka a&nbsp;zelené bylo klidné jako lesní tůň. Její otec platil v&nbsp;hospodě jednu rundu za&nbsp;druhou a&nbsp;muselo se&nbsp;pít na&nbsp;baronovu počest, to&nbsp;jemu on&nbsp;děkuje za&nbsp;proměnu, která se&nbsp;s&nbsp;holkou stala. A&nbsp;ostatní připíjeli a&nbsp;pomrkávali po&nbsp;sobě, jim bylo jasné, o&nbsp;jakou proměnu šlo, a&nbsp;vsázeli se, kdy pyšné divožence vypučí břicho.</span></p>
          <p class="chunk" data-nb-ref-number="559" data-nb-words="133" data-nb-chars="791"><span class="idea" data-nb-ref-number="602" id="idea602" data-nb-words="133" data-nb-chars="791">Ob&nbsp;den jsem odmítal Kolářova pozvání na&nbsp;oběd nebo na&nbsp;večeři, pak od&nbsp;něj dokonce přišel dárek, dekorativní majolikový jelen s&nbsp;vysvětlením „když má&nbsp;náš milostpán tak rád ten porculán“, který namísto do&nbsp;kredence s&nbsp;koflíky putoval do&nbsp;Franclovy chalupy. Učitel se&nbsp;mi&nbsp;vyhýbal, doslechl jsem se, že&nbsp;mě&nbsp;pomlouvá. Stavil se&nbsp;u&nbsp;mne pater Fidelius, nechtěl jít nahoru a&nbsp;kázání si&nbsp;odbyl mezi dveřmi: „I lidé vlažní ve&nbsp;víře mohou mít ty&nbsp;nejpozoruhodnější schopnosti od&nbsp;Boha.“ Na&nbsp;otázku, co&nbsp;ho&nbsp;vede k&nbsp;takovým soudům, odpověděl: „Katynka se&nbsp;byla vyzpovídat. Vím, že&nbsp;vám vděčí za&nbsp;záchranu života, možná za&nbsp;víc.“ Blahosklonně jsem se&nbsp;s&nbsp;ním rozloučil a&nbsp;skrz zavřené dveře na&nbsp;něho vyplázl jazyk. To, že&nbsp;mi&nbsp;přišel poděkovat a&nbsp;pochlubit se&nbsp;Katynčinou zpovědí, svědčilo jenom, kolik si&nbsp;toho dívka nechala pro sebe.</span></p>
          <p class="chunk" data-nb-ref-number="560" data-nb-words="179" data-nb-chars="1051"><span class="idea" data-nb-ref-number="603" id="idea603" data-nb-words="179" data-nb-chars="1051">Chodila za&nbsp;mnou často. Nechával jsem jí&nbsp;na&nbsp;osovém trámu mlýnského kola za&nbsp;Věží schovaný klíč, aby když nebudu zrovna doma, se&nbsp;mohla uvelebit na&nbsp;pohovce s&nbsp;kteroukoliv z&nbsp;mých knih a&nbsp;četla si&nbsp;třeba do&nbsp;pozdního večera, dokud se&nbsp;nevrátím. Vybírala si&nbsp;především cestopisy, a&nbsp;protože byly skoro všechny v&nbsp;němčině, dělalo jí&nbsp;po&nbsp;dlouhých hodinách četby trochu potíže přejít zpátky do&nbsp;češtiny. Latinsky ani řecky neuměla, ale kdyby byla měla školy, jistě by&nbsp;vynikala. Za&nbsp;její píli a&nbsp;zájem jsem ji&nbsp;kazil prvotřídní madeirou a&nbsp;sladkostmi od&nbsp;kupce z&nbsp;Lipé, za&nbsp;dlouhých červnových soumraků ji&nbsp;doprovázel až&nbsp;po&nbsp;staroveská humna, znovu a&nbsp;znovu vykládaje o&nbsp;svých cestách po&nbsp;Flandrech, po&nbsp;Francii a&nbsp;po&nbsp;přístavech Středozemního moře. Nemohla se&nbsp;těch historek nasytit, ale trvala na&nbsp;tom, abych si&nbsp;nevymýšlel. To&nbsp;bych ale nesměl být já, abych si&nbsp;pořádně nezaprášil; čím víc trvala na&nbsp;holé pravdě, tím víc jsem kořenil vše fádní a&nbsp;šedé a&nbsp;obyčejné. Ona mi&nbsp;věřila a&nbsp;já&nbsp;viděl, že&nbsp;se&nbsp;to&nbsp;vyplácí: s&nbsp;každým novým úžasným, podivně přemrštěným příběhem byl její svět o&nbsp;něco bohatší.</span></p>
          <p class="chunk" data-nb-ref-number="561" data-nb-words="122" data-nb-chars="756"><span class="idea" data-nb-ref-number="604" id="idea604" data-nb-words="122" data-nb-chars="756">Opakovaně loudila tajemství mého chození po&nbsp;vodě a&nbsp;já&nbsp;je&nbsp;nakonec prozradil, přesvědčen, že&nbsp;ona si&nbsp;s&nbsp;ním jako lidská bytost nedokáže nic počít. Vyložil jsem jí&nbsp;alchymický princip stlačování vzduchu pod chodidly, bleskurychlého vytvoření neviditelného polštáře, který praskne hned poté, co&nbsp;se&nbsp;od&nbsp;něho noha odrazí a&nbsp;udělá skok, aby si&nbsp;ve&nbsp;zlomku okamžiku vytvořila další vzdušnou podušku a&nbsp;pak další a&nbsp;další. To&nbsp;proto se&nbsp;po&nbsp;vodě spíš běhá, než kráčí, pak tam nic nezůstane a&nbsp;prasklá bublina neunese už&nbsp;ani vrabce. Můj otec, řekl jsem jejím užaslým očím, se&nbsp;to&nbsp;naučil od&nbsp;jistého druhu brazilských ještěrek, proslulých tím, že&nbsp;křesťanští misionáři před nimi v&nbsp;zatemnění mysli padali na&nbsp;kolena, když je&nbsp;uprostřed pralesa spatřili kličkovat po&nbsp;řece mezi krokodýly.</span></p>
          <p class="chunk" data-nb-ref-number="562" data-nb-words="97" data-nb-chars="579"><span class="idea" data-nb-ref-number="605" id="idea605" data-nb-words="97" data-nb-chars="579">Nastaly šťastné dny. Po&nbsp;modré obloze se&nbsp;táhly dlouhé pruhy bílých mraků, na&nbsp;jejichž koncích se&nbsp;tvořily trychtýře podobné vosím hnízdům. Ty&nbsp;se&nbsp;ve&nbsp;správný čas otevřely a&nbsp;vypustily na&nbsp;naše pole vydatný déšť. Lidé na&nbsp;to&nbsp;koukali s&nbsp;otevřenou pusou a&nbsp;dušovali se, že&nbsp;to&nbsp;ještě neviděli a&nbsp;že&nbsp;je&nbsp;to&nbsp;Boží dílo. Příslib štědré úrody naplňoval mé&nbsp;poddané dobrou náladou a&nbsp;odvahou k&nbsp;smělým plánům na&nbsp;novou stodolu, přikoupení záhumenku nebo rozmnožení stádečka ovcí, vždyť na&nbsp;všechno bude po&nbsp;brzké sklizni dost času. O&nbsp;mase z&nbsp;poraženého dobytčete, rozházeném onehdy v&nbsp;polích, se&nbsp;slušelo mlčet.</span></p>
          <p class="chunk" data-nb-ref-number="563" data-nb-words="155" data-nb-chars="921"><span class="idea" data-nb-ref-number="606" id="idea606" data-nb-words="155" data-nb-chars="921">Moji dělníci měli na&nbsp;paměti, že&nbsp;sklízet se&nbsp;toho roku bude dříve a&nbsp;více než jindy, a&nbsp;s&nbsp;prací na&nbsp;hrázích a&nbsp;stokách nelenili. Na&nbsp;louce za&nbsp;Věží se&nbsp;též pilně pracovalo, především s&nbsp;nově navezeným dřevem. Šafář mne přemluvil, abych dal opravit rozvalené mlýnské kolo a&nbsp;vůbec uvedl Černý mlýn opět do&nbsp;provozu, aby to&nbsp;u&nbsp;Holanských rybníků zase klapalo. Zprvu jsem nechtěl ani slyšet, vždyť mletím mouky jsem se&nbsp;nikdy živit nehodlal a&nbsp;neměl jsem to&nbsp;zapotřebí, ale přestože by&nbsp;to&nbsp;znamenalo znovu prokopat a&nbsp;vydláždit mlýnský náhon, vyhloubit jímku a&nbsp;vymyslet odvedení značného množství vody do&nbsp;potoka plynoucího úzkým a&nbsp;mělkým korytem, šafář naléhal tak dlouho a&nbsp;tak houževnatě do&nbsp;mě&nbsp;hučel, znaje mou mírnou povahu a&nbsp;slabost pro rybníkářství, že&nbsp;jsem mu&nbsp;jednoho deštivého rána přikývl a&nbsp;pověřil ho&nbsp;dozorem nad přípravami. Neměl jsem tehdy nejmenší tušení, kdo za&nbsp;tím stojí, komu tím dělám radost a&nbsp;jak kolosální chyby se&nbsp;dopouštím.</span></p>
          <p class="chunk" data-nb-ref-number="564" data-nb-words="217" data-nb-chars="1235"><span class="idea" data-nb-ref-number="607" id="idea607" data-nb-words="217" data-nb-chars="1235">Uběhlo pár horkých lopotných týdnů a&nbsp;nastal „týden černý“, poslední před letnicemi. Tentokrát se&nbsp;půst nedržel, to&nbsp;až&nbsp;v&nbsp;pátek a&nbsp;v&nbsp;sobotu před Božím hodem. V&nbsp;polích, u&nbsp;rybníků a&nbsp;na&nbsp;Věži se&nbsp;řemeslníci činili až&nbsp;do&nbsp;svatodušních svátků, farář tentokrát nic nenamítal a&nbsp;o&nbsp;to&nbsp;pečlivěji se&nbsp;připravoval na&nbsp;vigilie a&nbsp;slavnost bohoslužby. Kateřina, která byla od&nbsp;výletu k&nbsp;Dokskému rybníku až&nbsp;přehnaně veselá a&nbsp;pravidelně mi&nbsp;nosila zprávy o&nbsp;dění ve&nbsp;Staré Vsi, se&nbsp;k&nbsp;mému úžasu nechala Fideliem zapojit do&nbsp;slavného zakončení sedmi radostných povelikonočních týdnů. V&nbsp;neděli se&nbsp;měly konat tři křty a&nbsp;farář ji&nbsp;požádal, aby mu&nbsp;přinesla tu&nbsp;nejlepší vodu – je&nbsp;přesvědčen, že&nbsp;právě ona bude vědět, kde ji&nbsp;hledat. Katynku ten úkol potěšil, líbilo se&nbsp;jí, že&nbsp;farář s&nbsp;ní&nbsp;najednou jedná jinak a&nbsp;už&nbsp;nemluví o&nbsp;zanedbané zpovědi. Nepochopila jeho lest, jak ji&nbsp;dostat zpátky do&nbsp;stádečka, a&nbsp;já&nbsp;mu&nbsp;ten záměr nechtěl kazit. Ve&nbsp;čtvrtek se&nbsp;tedy omluvila, že&nbsp;nazítří nepřijde, půjde s&nbsp;děvčaty pro křestní vodu. Kam se&nbsp;pro ni&nbsp;vypravíte, chtěl jsem vědět, a&nbsp;odpověď jsem znal, ještě než ji&nbsp;vyslovila: přece na&nbsp;Vlhošť, kde všechna voda pramení a&nbsp;v&nbsp;čistotě není nad ni. Bude to&nbsp;voda zpod viklanu? popíchl jsem ji. Na&nbsp;půl úst odpověděla, že&nbsp;z&nbsp;druhé strany hory, to&nbsp;se&nbsp;rozumí.</span></p>
          <p class="chunk" data-nb-ref-number="565" data-nb-words="153" data-nb-chars="897"><span class="idea" data-nb-ref-number="608" id="idea608" data-nb-words="153" data-nb-chars="897">V&nbsp;pátek po&nbsp;klekání jsem s&nbsp;dalekohledem u&nbsp;oka přehlížel rybníky a&nbsp;v&nbsp;poli nad Dolanským zpozoroval pět postaviček. Byly oděny v&nbsp;bílých řízách, husím pochodem šly úzkou pěšinou mezi klasy a&nbsp;nedívaly se&nbsp;vlevo ani vpravo, a&nbsp;už&nbsp;vůbec ne&nbsp;dozadu. První z&nbsp;nich, ta, co&nbsp;se&nbsp;za&nbsp;chůze rozháněla srpem, jako by&nbsp;bojovala s&nbsp;neviditelnými duchy, se&nbsp;v&nbsp;jednu chvíli oddělila od&nbsp;ostatních, a&nbsp;zatímco na&nbsp;ni&nbsp;čekaly, došla ke&nbsp;břehu. Stály tam v&nbsp;řadě pačesaté vrby, jednu si&nbsp;vybrala, přistoupila k&nbsp;ní&nbsp;a&nbsp;pak ji&nbsp;se&nbsp;srpem v&nbsp;ruce objala. Chvíli tak setrvala a&nbsp;potom se&nbsp;vrátila k&nbsp;ostatním. Díval jsem se, jak jejich průvod stoupá stezkou klikatící se&nbsp;úbočím, mizí pod větvemi jedlí a&nbsp;borovic, znovu se&nbsp;objevuje na&nbsp;vykácených, zapadajícím sluncem osvětlených stráních a&nbsp;ztrácí se&nbsp;pod korunami buků a&nbsp;dubů kousek pod vrcholem. Vlhošť zářila sytou letní zelení a&nbsp;připomínala oblý, dohladka zbroušený a&nbsp;soumrakem zmatnělý smaragd.</span></p>
          <p class="chunk" data-nb-ref-number="566" data-nb-words="80" data-nb-chars="477"><span class="idea" data-nb-ref-number="609" id="idea609" data-nb-words="80" data-nb-chars="477">Ještě jsem stál u&nbsp;kulatého okénka pod krovem Věže, když dole zabušil na&nbsp;dveře Francl a&nbsp;s&nbsp;rámusem upustil na&nbsp;terasu náčiní, které jsem mu&nbsp;poručil obstarat: dva olejové kahany, lano s&nbsp;oky na&nbsp;obou koncích, sekyru a&nbsp;hornické kladivo. Sešel jsem k&nbsp;němu, oblečen do&nbsp;staré sokolnické zástěry. Na&nbsp;hlavu jsem si&nbsp;namísto brumeláku narazil vlněnou čapku. Tam, kam jsme se&nbsp;chystali, nebylo prosluněné léto jako tady, ale studená černá tma. Rozhodl jsem se&nbsp;podrobit zkoušce svou noční můru.</span></p>
          <p class="chunk" data-nb-ref-number="567" data-nb-words="77" data-nb-chars="445"><span class="idea" data-nb-ref-number="610" id="idea610" data-nb-words="77" data-nb-chars="445">V&nbsp;bývalé mlýnici v&nbsp;přízemí Věže jsme zapálili kahany a&nbsp;Francl přistoupil k&nbsp;dvířkám v&nbsp;pravé stěně. Nebyla zamčená, avšak natolik zanesená staletým prachem, že&nbsp;šla otevřít jen stěží. Pomohl jsem mu, pak se&nbsp;vzdorným zaskřípěním povolila. Za&nbsp;nimi byla jen obyčejná nika a&nbsp;loket silné kamenné zdi. A&nbsp;přece i&nbsp;něco navíc: poklop v&nbsp;podlaze. Zapřel jsem se&nbsp;do&nbsp;něj kladivem, vypáčil ho&nbsp;a&nbsp;zvedl. Francl zatím navázal na&nbsp;lano kahan a&nbsp;spustil ho&nbsp;do&nbsp;sklepení.</span></p>
          <p class="chunk" data-nb-ref-number="568" data-nb-words="157" data-nb-chars="996"><span class="idea" data-nb-ref-number="611" id="idea611" data-nb-words="157" data-nb-chars="996">Žebřík byl zpráchnivělý, jak jsem předpokládal. Francl mě&nbsp;překvapil – najednou stál ve&nbsp;dveřích s&nbsp;novým žebříkem, prý ho&nbsp;odpoledne vzal dělníkům na&nbsp;hrázi a&nbsp;schoval v&nbsp;příkopu pod můstkem. Vsunuli jsme ho&nbsp;do&nbsp;jámy. Trval jsem na&nbsp;tom, že&nbsp;polezu první. Za&nbsp;okamžik jsem byl dole a&nbsp;pomohl sestoupit starému sluhovi. Podivil se, kde se&nbsp;to&nbsp;se&nbsp;mnou ocitl: na&nbsp;černé trámové podlaze napuštěné páchnoucím lojem. Sklep měl pevný strop, valená klenba byla zdvojená a&nbsp;nepodpíral ji&nbsp;žádný sloup, pole zato zesilovaly mohutné kamenné opěráky ukotvené přímo ve&nbsp;skále, na&nbsp;níž Věž stála. V&nbsp;místnosti nebylo zhola nic, jen vlhké hrbolaté stěny, kde hranatá cihla střídala kulatý kámen, pokryté pavučinami, jež v&nbsp;prohlubních vyzdívky vytvářely protáhlé škapulíře – skrýše sklípkanů, hrobky polapeného hmyzu. Nijak jsem před Franclem nezastíral, že&nbsp;jsem svým obyčejným, ani trochu strašidelným sklepem zklamaný. Dal jsem mu&nbsp;úkol: musí zde s&nbsp;partou chlapů zavěsit na&nbsp;zeď pár bytelných polic, hodlám zde skladovat cennosti.</span></p>
          <p class="chunk" data-nb-ref-number="569" data-nb-words="172" data-nb-chars="1010"><span class="idea" data-nb-ref-number="612" id="idea612" data-nb-words="172" data-nb-chars="1010">Francl protáhl obličej a&nbsp;zmizel. Pak se&nbsp;světlo z&nbsp;jeho kahanu dopotácelo do&nbsp;kouta, osvítilo ho&nbsp;a&nbsp;objevilo druhý poklop, podobný tomu, který jsem znal ze&nbsp;svého snu. Byl do&nbsp;něj zapuštěn železný kruh a&nbsp;otvor, který zakrýval, byl poměrně úzký. Sluha vzal za&nbsp;kruh a&nbsp;zatáhl. Poklop se&nbsp;ani nehnul, ale kruh se&nbsp;rozpadl na&nbsp;kusy. Oproti dubovému dřevu víka, které za&nbsp;ta&nbsp;léta ztvrdlo v&nbsp;železo, se&nbsp;skutečné železo rozdrobilo jako preclík. Sekyře však poklop neodolal. Zasekl jsem ji&nbsp;hluboko a&nbsp;použil jako páku, zabrali jsme oba najednou a&nbsp;oba se&nbsp;svalili na&nbsp;zem, když víko povolilo. Podržel jsem je&nbsp;pootevřené, zatímco Francl pod něj vpáčil kladivo. Pak jsme je&nbsp;zvedli a&nbsp;překlopili, udeřilo do&nbsp;podlahy s&nbsp;hromovým zaduněním. Věž se&nbsp;otřásla v&nbsp;základech, kolem nás praštělo zdivo. Nedbali jsme, plně zaujati pohledem na&nbsp;druhou stranu poklopu, tu, co&nbsp;byla po&nbsp;dlouhá léta dole. Pokrývala ji&nbsp;tenká lesklá mázdra. Přejel jsem po&nbsp;ní&nbsp;prstem, byla tvrdá jako kámen a&nbsp;zcela průhledná, dřevo pod ní&nbsp;trochu mokvalo. Byl to&nbsp;ledový povlak.</span></p>
          <p class="chunk" data-nb-ref-number="570" data-nb-words="94" data-nb-chars="536"><span class="idea" data-nb-ref-number="613" id="idea613" data-nb-words="94" data-nb-chars="536">Podíval jsem se&nbsp;na&nbsp;sluhu, ale ten už&nbsp;do&nbsp;otvoru spouštěl kahan. Shlédl jsem za&nbsp;světlem. Francl odmotal čtyři pět loktů a&nbsp;kahan dosedl na&nbsp;zašle bílé, žlutě prosvícené podloží. Kov zarachotil na&nbsp;něčem tvrdém a&nbsp;mně před očima vytanula scéna, jíž jsem byl svědkem každý rok ve&nbsp;Francii, v&nbsp;Německu, v&nbsp;Čechách: uhodí první mrazy a&nbsp;kluci vyjedou na&nbsp;rybník na&nbsp;bruslích vyrobených ze&nbsp;starých nožů. V&nbsp;jámě pod námi bylo ledové lůžko o&nbsp;neznámé tloušťce. Nedalo by&nbsp;se&nbsp;však změřit, kde končí zmrzlá voda a&nbsp;začíná skála? Nebylo by&nbsp;to&nbsp;příliš nebezpečné?</span></p>
          <p class="chunk" data-nb-ref-number="571" data-nb-words="99" data-nb-chars="579"><span class="idea" data-nb-ref-number="614" id="idea614" data-nb-words="99" data-nb-chars="579">Kouř z&nbsp;lampy štípal do&nbsp;očí a&nbsp;světlo z&nbsp;nedostatku vzduchu skomíralo. S&nbsp;hornickým kladivem za&nbsp;pasem jsem se&nbsp;svým sluhou dal spustit dolů, po&nbsp;žebříku to&nbsp;nešlo, pro tento otvor byl příliš široký. Měl jsem ve&nbsp;Francla naprostou důvěru, věděl jsem bezpečně, že&nbsp;mne ve&nbsp;sklepení nenechá. Že&nbsp;by&nbsp;mu&nbsp;mohlo selhat srdce nebo by&nbsp;mohl omdlít ze&nbsp;špatného vzduchu, to&nbsp;mě&nbsp;napadlo, až&nbsp;když jsem stanul na&nbsp;své vlastní podzemní ledové kře. Nezbývalo než věřit ve&nbsp;šťastný osud. Smrt udušením, vyhladověním nebo umrznutím ve&nbsp;sklepě jsem si&nbsp;nesměl připustit. Pomyslel jsem na&nbsp;Kateřinu. Co&nbsp;by&nbsp;tomu řekla?</span></p>
          <p class="chunk" data-nb-ref-number="572" data-nb-words="106" data-nb-chars="647"><span class="idea" data-nb-ref-number="615" id="idea615" data-nb-words="106" data-nb-chars="647">Sekal jsem do&nbsp;ledu, dokud v&nbsp;lampě byl aspoň tenoučký plamínek. Kamenného dna jsem se&nbsp;nedobral, ale než kahan zhasl, stačil jsem si&nbsp;všimnout, že&nbsp;souvislá vrstva na&nbsp;povrchu, kde byla teplota nepatrně vyšší, se&nbsp;o&nbsp;něco níž ostře, geometricky člení. Vysledoval jsem v&nbsp;tomto dělení určitý vzor. Než mě, kladivo i&nbsp;lampu pohltila ta&nbsp;nejhlubší tma, jakou otevřená krajina nezná, spatřil jsem pod nohama pravidelné obrysy, nějaký kvádr. Byl dlouhý jako paže, široký a&nbsp;hluboký polovic. Těch kvádrů bylo ve&nbsp;sklepě nepočítané, jeden vedle druhého, složené na&nbsp;sobě vyplňovaly prostor ode zdi ke&nbsp;zdi, od&nbsp;neznámého dna až&nbsp;po&nbsp;povrch, k&nbsp;němuž mi&nbsp;přimrzala chodidla.</span></p>
          <p class="chunk" data-nb-ref-number="573" data-nb-words="210" data-nb-chars="1179"><span class="idea" data-nb-ref-number="616" id="idea616" data-nb-words="210" data-nb-chars="1179">Francl měl už&nbsp;pár let po&nbsp;šedesátce a&nbsp;podobně jako já&nbsp;byl překvapivě čilý na&nbsp;svůj věk, ani on&nbsp;na&nbsp;něj nevypadal. Vytáhl mě&nbsp;snadno a&nbsp;já&nbsp;mu&nbsp;na&nbsp;oplátku pomohl po&nbsp;žebříku do&nbsp;mlýnice. Třásl se&nbsp;zimou. I&nbsp;na&nbsp;mne, tvora studenokrevného jako arktický losos, byl mráz ve&nbsp;sklepě příliš. Pozval jsem sluhu nahoru a&nbsp;zabaleného do&nbsp;přikrývky ho&nbsp;posadil do&nbsp;křesla. Rozdělal jsem v&nbsp;krbu oheň a&nbsp;ohřál v&nbsp;kotlíku vodu, do&nbsp;níž jsem sobě i&nbsp;jemu vchrstl z&nbsp;karafy velkou dávku brandy a&nbsp;přidal lžíci medu a&nbsp;pár kuliček nového koření. Strávili jsme při pití zbytek večera. Štědrost se&nbsp;mi&nbsp;vyplatila, leccos jsem se&nbsp;od&nbsp;Francla dozvěděl. Vyprávěl, jak kdysi vezl svého předchozího pána na&nbsp;Lemberk. Všiml si&nbsp;tehdy, že&nbsp;tam mají podobnou díru v&nbsp;zemi jako já&nbsp;pod Věží, vlastně jakousi nádrž. Nebyla to&nbsp;cisterna v&nbsp;pravém slova smyslu, i&nbsp;když voda se&nbsp;v&nbsp;ní&nbsp;nacházela – zmrzlá. V&nbsp;zimě do&nbsp;ní&nbsp;naskládali kvádry ledu vysekané z&nbsp;rybníka, které tam pak vydržely dlouho do&nbsp;dalšího roku. Vzpomínal, že&nbsp;v&nbsp;červnu, možná dokonce v&nbsp;červenci jim kuchař připravil kýtu z&nbsp;jelena, která v&nbsp;té&nbsp;ledové spíži ležela od&nbsp;února. Maso bylo výborné, dostal tehdy v&nbsp;kuchyni celou pečenou lýtkovou kost, na&nbsp;takovou hostinu se&nbsp;jen tak nezapomíná.</span></p>
          <p class="chunk" data-nb-ref-number="574" data-nb-words="83" data-nb-chars="464"><span class="idea" data-nb-ref-number="617" id="idea617" data-nb-words="83" data-nb-chars="464">Jak už&nbsp;to&nbsp;můj Francl umí, dal se&nbsp;do&nbsp;řeči s&nbsp;kuchařem. Ten se&nbsp;mu&nbsp;svěřil, že&nbsp;maso „z lednice“ podává jeho pán návštěvám, zatímco sám dává přednost čerstvému. Jednou se&nbsp;totiž stalo, že&nbsp;špatně skolili laň. Navíc ji&nbsp;zapomněli vyvrhnout a&nbsp;stáhnout a&nbsp;rovnou ji&nbsp;hodili do&nbsp;ledové jámy. Po&nbsp;dlouhých týdnech ji&nbsp;vytáhli a&nbsp;položili na&nbsp;pec, aby rozmrzla a&nbsp;lépe se&nbsp;porcovala. Jedva nabrousili nože, zvíře se&nbsp;na&nbsp;peci vztyčilo, skokem se&nbsp;přeneslo přes jejich hlavy a&nbsp;prchlo do&nbsp;lesa.</span></p>
          <p class="chunk" data-nb-ref-number="575" data-nb-words="75" data-nb-chars="415"><span class="idea" data-nb-ref-number="618" id="idea618" data-nb-words="75" data-nb-chars="415">Té&nbsp;historce jsem nevěřil, ale líbila se&nbsp;mi. Zeptal jsem se&nbsp;sluhy, zda opravdu věří, že&nbsp;zmrzlé maso, pakliže i&nbsp;po&nbsp;dlouhé době a&nbsp;náležité úpravě tak znamenitě chutná, se&nbsp;dá&nbsp;opravdu oživit. Měl už&nbsp;v&nbsp;hlavě a&nbsp;s&nbsp;odzbrojující bodrostí odvětil, že&nbsp;mi&nbsp;to&nbsp;přece povídá a&nbsp;že&nbsp;ta&nbsp;historka o&nbsp;lemberském pánu a&nbsp;lani je&nbsp;pravda pravdoucí, jako že&nbsp;se&nbsp;Ferdinand Francl jmenuje. Prý se&nbsp;takhle dá&nbsp;přechovávat celá staletí i&nbsp;živý člověk.</span></p>
          <p class="chunk" data-nb-ref-number="576" data-nb-words="27" data-nb-chars="150"><span class="idea" data-nb-ref-number="619" id="idea619" data-nb-words="27" data-nb-chars="150">„A je&nbsp;to&nbsp;pak stále on, týž…?“ hlesl jsem, přes teplo krbu rozechvělý náhle víc než prve ve&nbsp;sklepě. Ale tlučhuba mě&nbsp;neposlouchal a&nbsp;mlel jinou báchorku.</span></p>
        </section>
        <section>
          <p class="chunk" data-nb-ref-number="577" data-nb-words="196" data-nb-chars="1165"><span class="idea" data-nb-ref-number="620" id="idea620" data-nb-words="196" data-nb-chars="1165">Vodu, kterou Kateřina s&nbsp;družkami přinesla z&nbsp;Vlhoště, farář posvětil v&nbsp;sobotu před vigiliemi. Potom vyhlásil bdění a&nbsp;setrval při něm až&nbsp;do&nbsp;nedělního rána, celou dobu na&nbsp;kamenné podlaze před oltářem. Nebylo málo těch, kteří to&nbsp;s&nbsp;ním vydrželi, a&nbsp;nechyběl mezi nimi ani starý Rab, který posledně tak sveřepě hájil krvavou oběť. Mě&nbsp;samotného ani nenapadlo držet půst. Protože to&nbsp;o&nbsp;mně věděl Matěj Kolář, jenž se&nbsp;v&nbsp;poslední době stavěl k&nbsp;odříkání a&nbsp;rozjímání s&nbsp;podobnou přezíravostí, poslal ke&nbsp;mně podomka s&nbsp;dotazem, zda bych neráčil přijmout pozvání na&nbsp;večeři. A&nbsp;tak jsem večer trávil u&nbsp;něj, poslouchaje nad uzeným a&nbsp;pivem jeho rychtářskou sebechválu a&nbsp;citelně postrádaje Katynku, která zas byla kdovíkde. Ve&nbsp;společnosti jejího otce jsem si&nbsp;připadal velmi starý, mnohem starší než předešlého dne, kdy jsem pil s&nbsp;Franclem. Potom ponocný odtroubil jedenáctou a&nbsp;já&nbsp;pohlédl z&nbsp;okna na&nbsp;kostel zářící do&nbsp;světlé tmy, jež se&nbsp;na&nbsp;vesnici snesla teprve před necelou hodinou. Domů se&nbsp;mi&nbsp;nechtělo, a&nbsp;když mi&nbsp;Kolář nabídl možnost přenocování, přijal jsem pod podmínkou, že&nbsp;mi&nbsp;nepřenechá svou postel s&nbsp;nebesy, ale ubytuje mě&nbsp;v&nbsp;kamrlíku pro hosty. Vyhověl mi, spal jsem dobře až&nbsp;do&nbsp;rána.</span></p>
          <p class="chunk" data-nb-ref-number="578" data-nb-words="111" data-nb-chars="695"><span class="idea" data-nb-ref-number="621" id="idea621" data-nb-words="111" data-nb-chars="695">Probudilo mě&nbsp;denní světlo, které někdo pustil do&nbsp;pokoje. Zamžoural jsem proti oknům a&nbsp;spatřil Katynku, jak odtahuje záclony. Nevšimla si, že&nbsp;po&nbsp;ní&nbsp;pokukuji z&nbsp;modře pruhovaných peřin, a&nbsp;na&nbsp;znamení svátku zdobila okenní tabulky zelenými větévkami. Haluzek měla plnou náruč. Když jimi opentlila obě mansardová okýnka, přešla k&nbsp;posteli a&nbsp;naklonila se&nbsp;nade mnou, aby dva malé proutky zastrčila za&nbsp;obrázek svatého Antonína na&nbsp;zdi nad mou hlavou. Její prsa, způli uvězněná v&nbsp;červené šněrovačce a&nbsp;způli odhalená mému pohledu, se&nbsp;stala pokušením pro mě&nbsp;i&nbsp;pro namalovaného světce. Oči jsem zas pevně zavřel, ale nebyl jsem dost rychlý. Nevím, jestli v&nbsp;tom byla rafinovanost, anebo bezelstnost, když řekla:</span></p>
          <p class="chunk" data-nb-ref-number="579" data-nb-words="38" data-nb-chars="238"><span class="idea" data-nb-ref-number="622" id="idea622" data-nb-words="38" data-nb-chars="238">„Jednu lipovou a&nbsp;jednu březovou, aby si&nbsp;u&nbsp;Antoníčka mohl odpočinout Duch svatý, až&nbsp;povane kolem. A&nbsp;vám přeju dobrého božíhodového jitra, milostpane, dole ve&nbsp;světnici máte prostřeno, tatíček pro vás sehnal kávu a&nbsp;já&nbsp;upekla sladké rohlíky.“</span></p>
          <p class="chunk" data-nb-ref-number="580" data-nb-words="46" data-nb-chars="249"><span class="idea" data-nb-ref-number="623" id="idea623" data-nb-words="46" data-nb-chars="249">Nechtěl jsem rohlíky ani kávu, byl ze&nbsp;mě&nbsp;svatý Antonín a&nbsp;ten ji&nbsp;stahoval k&nbsp;sobě na&nbsp;postel, nehty jí&nbsp;páral spodničku, drápal ta&nbsp;přetékající prsa a&nbsp;přidal pár škrábanců na&nbsp;zadek, roztrhl od&nbsp;sebe ta&nbsp;objemná stehna a&nbsp;celým svým tělem se&nbsp;mezi ně&nbsp;zabořil.</span></p>
          <p class="chunk" data-nb-ref-number="581" data-nb-words="138" data-nb-chars="785"><span class="idea" data-nb-ref-number="624" id="idea624" data-nb-words="138" data-nb-chars="785">Jenže jsem si&nbsp;to&nbsp;jenom představoval, byla to&nbsp;fantazie o&nbsp;dobře namazaném rohlíku svatého Antonína. Katynka na&nbsp;mě&nbsp;hleděla jako na&nbsp;blázna a&nbsp;řekla, že&nbsp;se&nbsp;bude konat slavnost králů, začne po&nbsp;odpolední mši a&nbsp;mám prý určitě přijít. Zase musím dělat krále? zatvářil jsem se&nbsp;otráveně a&nbsp;dodal, že&nbsp;bych šel raději za&nbsp;Antonína. Odvětila však zcela vážně, že&nbsp;by&nbsp;to&nbsp;nebylo spravedlivé vůči odvedeným mládencům, ti&nbsp;mají větší nárok, a&nbsp;ani ona nebude za&nbsp;královnu, neprovdaných děvčat je&nbsp;přece dost a&nbsp;třesou se&nbsp;na&nbsp;to. Byla na&nbsp;odchodu a&nbsp;já&nbsp;ji&nbsp;chtěl ještě zdržet: proč se&nbsp;objímá s&nbsp;vrbami u&nbsp;Dolanského rybníka? zavolal jsem na&nbsp;ni. Chodím jen k&nbsp;jedné, odpověděla Kateřina ze&nbsp;dveří, a&nbsp;šeptám jí&nbsp;tajné věci. Protože nechodíš ke&nbsp;zpovědi? dodal jsem s&nbsp;úsměvem. Však ani vy&nbsp;nechodíte, řekla a&nbsp;sešla do&nbsp;světnice.</span></p>
          <p class="chunk" data-nb-ref-number="582" data-nb-words="500" data-nb-chars="2863"><span class="idea" data-nb-ref-number="625" id="idea625" data-nb-words="500" data-nb-chars="2863">Odpoledne po&nbsp;mši, kterou kněz světil v&nbsp;rudém ornátu, spustili staroveští z&nbsp;klenby chrámu dřevěnou holubici a&nbsp;uspořádali průvod. Ve&nbsp;dlouhém dvojstupu se&nbsp;klaněli Duchu svatému a&nbsp;postupovali své místo dalším. Potom se&nbsp;znovu řadili venku, protože kostel byl na&nbsp;takové ceremonie těsný. Díval jsem se&nbsp;ze&nbsp;svého místa na&nbsp;kruchtě a&nbsp;pozval k&nbsp;sobě nahoru Katynku, ale plaše to&nbsp;odmítla, že&nbsp;se&nbsp;to&nbsp;pro ni&nbsp;nehodí, a&nbsp;nechci-li být při bohoslužbách a&nbsp;slavnosti sám, pošle za&nbsp;mnou tatíčka, který by&nbsp;se&nbsp;cítil poctěn. Tato náhlá ohleduplnost k&nbsp;otci mi&nbsp;byla divná, ale nezbylo než uznat, že&nbsp;i&nbsp;špatní rodiče mají nárok na&nbsp;úctu svých dětí. Společnost toho muže jsem teď nemohl odmítnout. Když ke&nbsp;mně vysupěl, špatně maskoval své nadšení, že&nbsp;shlíží na&nbsp;celebraci jako vrchnost, a&nbsp;naparoval se&nbsp;jako krocan v&nbsp;kurníku. S&nbsp;chutí bych ho&nbsp;byl srazil dolů, kdyby tam neseděla půlka vesnice. Potom si&nbsp;ho&nbsp;vyžádali do&nbsp;průvodu. Se&nbsp;starými se&nbsp;mi&nbsp;jít nechtělo, tak jsem si&nbsp;proklestil cestu k&nbsp;chase, která u&nbsp;kašny už&nbsp;chvíli připravovala vlastní slavnost. I&nbsp;zde se&nbsp;řadil průvod, tenhle byl ovšem královský a&nbsp;zdaleka ne&nbsp;tak ukázněný. Král stál v&nbsp;čele s&nbsp;korunou z&nbsp;březové kůry na&nbsp;hlavě, s&nbsp;dřevěným mečem v&nbsp;pravé ruce a&nbsp;dřevěným koníkem mezi koleny, přidržoval si&nbsp;ho&nbsp;tam a&nbsp;nesměl z&nbsp;něho slézt. Měl k&nbsp;sobě královnu, ale nehrála teď tak významnou roli jako o&nbsp;prvním máji, jenom kostěného srpu jsem si&nbsp;všiml, nesla ho&nbsp;v&nbsp;proutěné mošně. Mládenci na&nbsp;krále neustále pokřikovali a&nbsp;dobírali si&nbsp;ho, párkrát mu&nbsp;dokonce vzali korunu a&nbsp;on&nbsp;si&nbsp;ji&nbsp;na&nbsp;nich musel znovu vydobýt a&nbsp;přidal jim k&nbsp;tomu pár ran na&nbsp;záda. Byl to&nbsp;mladý hromotluk, kterého jsem neznal, odvedenec z&nbsp;českoněmecké rodiny s&nbsp;ne&nbsp;zcela vyjasněným vyznáním, co&nbsp;nevidět měl rukovat. Hrál roli chudého krále, byl nucen snášet výsměch svých poddaných, a&nbsp;přitom před nimi měl zachovávat důstojnost a&nbsp;žádat po&nbsp;nich poslušnost. Jako vynalézavý panovník věděl, co&nbsp;na&nbsp;spodinu platí, a&nbsp;proto nechal vyvolat, že&nbsp;v&nbsp;dubovém háji se&nbsp;toho večera koná velkolepý turnaj, kam on&nbsp;všechny velkodušně zve a&nbsp;slibuje, že&nbsp;kdo ho&nbsp;porazí v&nbsp;rytířském klání, tomu dá&nbsp;za&nbsp;ženu samotnou královnu, ochotně a&nbsp;bez smlouvání, a&nbsp;možná mu&nbsp;i&nbsp;přenechá královskou korunu, to&nbsp;si&nbsp;však pěkně rozmyslí. Za&nbsp;rozverného smíchu se&nbsp;dal průvod do&nbsp;pohybu a&nbsp;podobal se&nbsp;spíš stádu než královské družině. My&nbsp;s&nbsp;Katynkou jsme šli v&nbsp;odstupu za&nbsp;ním a&nbsp;nevšímali si&nbsp;poznámek, které ti&nbsp;nejsmělejší na&nbsp;půl úst trousili naším směrem. Kateřina se&nbsp;červenala, ale když jsem jí&nbsp;navrhl, aby šla s&nbsp;kamarády, že&nbsp;mi&nbsp;to&nbsp;nebude vadit, odmítla se&nbsp;slovy, že&nbsp;už&nbsp;k&nbsp;nim vlastně nepatří. Podotkl jsem, že&nbsp;ještě není vdaná, a&nbsp;kdyby chtěla, mohla by&nbsp;znovu celému tomu divokému spolku předsedat jako dřív. Ona na&nbsp;to, že&nbsp;to&nbsp;ví&nbsp;a&nbsp;že&nbsp;v&nbsp;létě se&nbsp;všechno rozhodne. Do&nbsp;astronomického léta zbývalo pár dní a&nbsp;ona měla na&nbsp;mysli den svatého Jana. Pokud mi&nbsp;bylo známo, vymýšlela s&nbsp;několika vyvolenými, jak toho roku zpestřit slavnost svatojánské noci.</span></p>
          <p class="chunk" data-nb-ref-number="583" data-nb-words="138" data-nb-chars="793"><span class="idea" data-nb-ref-number="626" id="idea626" data-nb-words="138" data-nb-chars="793">Tentokrát jsme však byli jen pozorovateli a&nbsp;stejnou roli hrál i&nbsp;učitel, který se&nbsp;mi&nbsp;v&nbsp;poslední době prokazatelně vyhýbal. V&nbsp;očích měl tohoto večera skelný pohled, což jsem přičetl kořalce. Od&nbsp;pálení čarodějnic jsem ho&nbsp;viděl jen párkrát, sotva jsme se&nbsp;stačili pozdravit. Neušlo mi, že&nbsp;na&nbsp;sobě už&nbsp;nemá můj modrožlutý kabát, ač&nbsp;se&nbsp;příležitost nabízela. Vyšel si&nbsp;do&nbsp;kostela ve&nbsp;starém kajzrroku se&nbsp;záplatovanými lokty. Tento úbor jen podtrhoval dojem, jejž budily jeho rozcuchané vlasy a&nbsp;strniště na&nbsp;bradě. Cvikr mu&nbsp;na&nbsp;nose seděl šejdrem a&nbsp;napříč pravým sklíčkem se&nbsp;táhla prasklinka. Když jsem mu&nbsp;šel potřást rukou a&nbsp;pozvat ho, aby se&nbsp;v&nbsp;průvodu přidružil k&nbsp;nám, s&nbsp;úsměvem a&nbsp;přehnanou vděčností odmítl – tolik nám to&nbsp;prý sluší a&nbsp;on&nbsp;by&nbsp;byl třetí do&nbsp;páru. Protočil jsem oči a&nbsp;nechal ho&nbsp;okounět opodál.</span></p>
          <p class="chunk" data-nb-ref-number="584" data-nb-words="191" data-nb-chars="1144"><span class="idea" data-nb-ref-number="627" id="idea627" data-nb-words="191" data-nb-chars="1144">Průvod se&nbsp;pohnul. Jako první šli trubači, měli v&nbsp;dlaních napnutou ostřici a&nbsp;hráli na&nbsp;ni&nbsp;jako na&nbsp;šalmaje, potom šli bubeníci, ti&nbsp;bouchali vařečkami do&nbsp;starých poklic. Hudebníci měli za&nbsp;zády šaška v&nbsp;hadrech, pobíhal mezi nimi s&nbsp;příkazy od&nbsp;krále a&nbsp;rukama nohama vysvětloval, co&nbsp;mají hrát, což jim nebránilo dělat stejný rámus jako doposud. Královský pár byl obklopen rádci a&nbsp;dvorními dámami a&nbsp;buď se&nbsp;nechal rozptylovat šaškovými kejkli, nebo si&nbsp;nechal od&nbsp;dvorního hvězdopravce hádat z&nbsp;ruky, anebo ochutnával z&nbsp;toho, co&nbsp;mu&nbsp;přinesl kuchař; jednou to&nbsp;byly lesní jahody, podruhé voda ze&nbsp;studánky, potřetí šťovík utržený na&nbsp;pastvině, ale také kus sýra, který vzal někdo s&nbsp;sebou, a&nbsp;černý okoralý chléb. Katynka mě&nbsp;k&nbsp;vladaři dovedla vždy, když byla přinesena nová pochoutka, byl jsem ochutnávač a&nbsp;musel ze&nbsp;všeho okusit jako první. Byla to&nbsp;pocta, o&nbsp;niž každý rok všichni usilovali víc než o&nbsp;roli krále. Mně byla propůjčena jako vzácnému hostu letničních slavností. Nijak jsem o&nbsp;to&nbsp;nestál, ale nechtěl jsem kazit zábavu, a&nbsp;tak jsem poté, co&nbsp;průvod dorazil do&nbsp;cíle, předstoupil před Jeho Veličenstvo s&nbsp;úmyslem přidat k&nbsp;jejich tradičnímu rituálu něco nového.</span></p>
          <p class="chunk" data-nb-ref-number="585" data-nb-words="625" data-nb-chars="3637"><span class="idea" data-nb-ref-number="628" id="idea628" data-nb-words="625" data-nb-chars="3637">Nalil jsem králi do&nbsp;dlaně pramenitou vodu, ne&nbsp;víc než dvě tři kapky, a&nbsp;vyřkl jsem nad nimi takováto slova: „Země je&nbsp;voda a&nbsp;lidé povodňané, jejich těla jsou kosti a&nbsp;tkáně a&nbsp;svaly ponořené do&nbsp;kapaliny, hrst prachu v&nbsp;moři, světadíl v&nbsp;oceánu. Nedržíš v&nbsp;dlani rosu, pane, to&nbsp;rosa drží v&nbsp;dlani tebe, a&nbsp;hasíš-li žízeň za&nbsp;horkého dne, pak nepiješ ani tak ty, jako vláha, která se&nbsp;vpíjí do&nbsp;studny, jež nedopatřením vyschla. Tahle voda, o&nbsp;níž se&nbsp;domníváš, že&nbsp;ji&nbsp;máš v&nbsp;hrsti, je&nbsp;velmi stará, tisíckrát kalená a&nbsp;stejně často čištěná, tyto kapky jsou z&nbsp;pramene Nilu, nabrané do&nbsp;červeného džbánu mladou otrokyní, vylité na&nbsp;shrbená záda jejího pána. Rozplynuly se, když dívka větrala lázeň, vystoupaly nad hradby Asuánu a&nbsp;dostaly se&nbsp;do&nbsp;větrného stínu nad pouští. Celá staletí se&nbsp;pak držely ve&nbsp;čtvrtém nebi, kde není ani světlo, ani tma, zato celá jezera krystalů, milionkrát odrážejících lidi, zemi, vodu, mraky hluboko dole. Pak se&nbsp;cosi stalo a&nbsp;nebeská jezera ztvrdla na&nbsp;kámen, utrhla se&nbsp;a&nbsp;spadla dolů, tam se&nbsp;roztříštila a&nbsp;způsobila potopu – byly v&nbsp;ní&nbsp;i&nbsp;tyto kapky, které ti&nbsp;stékají po&nbsp;zápěstí. Uteklo hodně vody, než slunce vysušilo záplavu ohnivými jazyky, které si&nbsp;připomínáme v&nbsp;tento letní svátek, a&nbsp;dovolilo vzniknout ostrovům, kde se&nbsp;usadili lidé, ti, jimž bylo dáno se&nbsp;zachránit. Měli špatného vládce, ten smýval vodu vodou a&nbsp;umyl si&nbsp;ruce nad zbojníkem mírným jak řeka v&nbsp;deltě, byly to&nbsp;právě tyhle kapky, které pak vstoupily do&nbsp;ráje sedmého nebe, ale nezůstaly tam, vrátily se&nbsp;dolů, protože věčnost vody nespočívá v&nbsp;nehybnosti, nýbrž ve&nbsp;věčných návratech. Déšť to&nbsp;byl vydatný a&nbsp;sladký, slané moře ho&nbsp;pozřelo a&nbsp;proměnilo v&nbsp;ledovou kru, jež dvakrát obeplula Zemi, než roztála a&nbsp;pustila uvězněné kapky na&nbsp;svobodu, aby uvízly v&nbsp;žábrách lososa. Rybu vylovil rybář, pleskl s&nbsp;ní&nbsp;na&nbsp;dno člunu a&nbsp;vesloval do&nbsp;přístavu, od&nbsp;západu se&nbsp;blížila bouře, Calais bylo nakrátko francouzské a&nbsp;na&nbsp;druhý den mělo poznovu padnout do&nbsp;rukou Angličanům. Když se&nbsp;večer losos pekl na&nbsp;ohni v&nbsp;krčmě Le&nbsp;Canard Clabadeur, naše voda se&nbsp;vypařila z&nbsp;vyhozených vnitřností okamžik předtím, než je&nbsp;sežral krčmářův pes. Unikla z&nbsp;domu dýmníkem, nad opevněným městem ji&nbsp;sebral vítr a&nbsp;odnesl na&nbsp;sever. Ve&nbsp;vnitrozemském ovzduší se&nbsp;opět srazila a&nbsp;za&nbsp;letní bouře spadla do&nbsp;Arden, vpila se&nbsp;do&nbsp;hustého jehličí, proplula písečnou půdou a&nbsp;narazila na&nbsp;nepropustný jíl, který ji&nbsp;svedl k&nbsp;prameni bezejmenné říčky. Odtud se&nbsp;napila žena, která sekala opodál trávu. Naše kapky jí&nbsp;vnikly do&nbsp;těla, a&nbsp;že&nbsp;byla samodruhá, usadily se&nbsp;jí&nbsp;v&nbsp;břiše a&nbsp;jako součást vodního lůžka podpíraly hlavu nenarozeného dítěte. Po&nbsp;mnoha týdnech se&nbsp;porod ohlásil: lůžko prasklo a&nbsp;voda unikla. Se&nbsp;splašky se&nbsp;dostala do&nbsp;řeky, teď už&nbsp;jiné, která ji&nbsp;donesla k&nbsp;městu zvanému Wittenberg. Ve&nbsp;vědru ji&nbsp;vytáhli studenti z&nbsp;univerzity, aby s&nbsp;ní&nbsp;zalili květiny na&nbsp;hrobě Martina Luthera. Cestou však jeden druhému podrazil nohu a&nbsp;obsah vědra se&nbsp;vylil na&nbsp;pěšinu vedoucí podél náhonu. Kapky přepadly přes okraj a&nbsp;spadly rovnou na&nbsp;lopatky mlýnského kola, o&nbsp;palec jimi pootočily a&nbsp;skončily v&nbsp;jímce. Tam odpočívali stěhovaví ptáci z&nbsp;Fríska. Byl podzim, ptáci nořili zobáky do&nbsp;vody, aby se&nbsp;osvěžili před dalekou cestou. Ze&nbsp;svých těl pak vypustili naši vodu, když se&nbsp;zastavili u&nbsp;klidného rybníka v&nbsp;Českém království. Očištěna sluncem babího léta vyputovala vzhůru a&nbsp;za&nbsp;listopadové plískanice zase spadla dolů, svržena do&nbsp;hvozdu pod hradem zvaným Helfenburg. To&nbsp;bylo před osmi měsíci. Za&nbsp;tu&nbsp;dobu se&nbsp;pod zemí dostala až&nbsp;sem, pod naše nohy. Pramen ji&nbsp;vrhl na&nbsp;povrch ve&nbsp;chvíli, kdy se&nbsp;k&nbsp;němu sklonil tvůj poddaný. V&nbsp;těch kapkách najdeš celý svět a&nbsp;celý čas a&nbsp;je&nbsp;jen jeho otázkou, kdy tuto vodu nabere červeným džbánkem z&nbsp;Nilu ruka mladé otrokyně.“</span></p>
          <p class="chunk" data-nb-ref-number="586" data-nb-words="29" data-nb-chars="165"><span class="idea" data-nb-ref-number="629" id="idea629" data-nb-words="29" data-nb-chars="165">Domluvil jsem a&nbsp;uvědomil si&nbsp;ticho, které se&nbsp;kolem mne rozhostilo. Všichni včetně královského páru upírali zrak na&nbsp;vlhkou dlaň, jako by&nbsp;z&nbsp;vody chtěli vyčíst to&nbsp;co&nbsp;já.</span></p>
          <p class="chunk" data-nb-ref-number="587" data-nb-words="22" data-nb-chars="142"><span class="idea" data-nb-ref-number="630" id="idea630" data-nb-words="22" data-nb-chars="142">„Ten příběh se&nbsp;sice dobře poslouchá,“ ozval se&nbsp;tiše král, „ale je&nbsp;celý vymyšlený. Cestu vody nedokáže nikdo vysledovat, leda snad Všemohoucí.“</span></p>
          <p class="chunk" data-nb-ref-number="588" data-nb-words="26" data-nb-chars="152"><span class="idea" data-nb-ref-number="631" id="idea631" data-nb-words="26" data-nb-chars="152">„Ten příběh mohl být jiný,“ připustil jsem, „ale příliš by&nbsp;se&nbsp;od&nbsp;mého nelišil. Je&nbsp;to&nbsp;pořád táž voda, byť tisíckrát proměněná, jako před tisícovkou let.“</span></p>
          <p class="chunk" data-nb-ref-number="589" data-nb-words="32" data-nb-chars="188"><span class="idea" data-nb-ref-number="632" id="idea632" data-nb-words="32" data-nb-chars="188">Ke&nbsp;králi pak přikročila Katynka. Neberouc ohled na&nbsp;jeho majestát, setřela mu&nbsp;posledních pár kapek z&nbsp;dlaně a&nbsp;potřela si&nbsp;jimi čelo, snad dokonce udělala křížek, jako by&nbsp;to&nbsp;byla voda svěcená.</span></p>
          <p class="chunk" data-nb-ref-number="590" data-nb-words="15" data-nb-chars="88"><span class="idea" data-nb-ref-number="633" id="idea633" data-nb-words="15" data-nb-chars="88">Přiskočil k&nbsp;ní&nbsp;učitel a&nbsp;podával jí&nbsp;kapesník. Jak byl neohrabaný, vrazil loktem do&nbsp;krále.</span></p>
          <p class="chunk" data-nb-ref-number="591" data-nb-words="156" data-nb-chars="931"><span class="idea" data-nb-ref-number="634" id="idea634" data-nb-words="156" data-nb-chars="931">Na&nbsp;Katynku si&nbsp;nikdo netroufl, když brala vládci z&nbsp;dlaně vodu, ale kantora bez váhání popadli dva zbrojnoši, silní chasníci, které nikdy neučil a&nbsp;u&nbsp;kterých neměl žádný respekt. Poručili tlampači rozhlásit, že&nbsp;chytili lesního muže a&nbsp;musí ho&nbsp;dobře uvázat, sic by&nbsp;jim odloudil všechna děvčata. A&nbsp;skutečně ho&nbsp;připoutali k&nbsp;nejbližšímu dubu. Hned se&nbsp;našli královští vojáci odhodlaní vyzkoušet si&nbsp;na&nbsp;něm svou mušku a&nbsp;řadili se&nbsp;s&nbsp;malými, z&nbsp;prutů a&nbsp;lýka udělanými luky, aby po&nbsp;nebohém Vovsovi vystřelili po&nbsp;šípu ze&nbsp;svázaného ječmene. Zvítězil Rabův Roman, který učitele zasáhl mezi oči – král ho&nbsp;za&nbsp;to&nbsp;pasoval svým dřevěným mečem na&nbsp;rytíře. Voves protestoval a&nbsp;vyhrožoval, ale vysmáli se&nbsp;mu&nbsp;a&nbsp;králka si&nbsp;od&nbsp;Katynky vypůjčila srp a&nbsp;požala jím trávu kolem stromu, obratnými prsty uvila chomout a&nbsp;přetáhla ho&nbsp;vězni přes hlavu. „Je třeba pokrotit lesního muže, můj pane…,“ řekla přísně a&nbsp;král ji&nbsp;doplnil: „… nařizuji vyprat mu&nbsp;hubu nevymáchanou.“</span></p>
          <p class="chunk" data-nb-ref-number="592" data-nb-words="84" data-nb-chars="470"><span class="idea" data-nb-ref-number="635" id="idea635" data-nb-words="84" data-nb-chars="470">V&nbsp;lýkových poutech ho&nbsp;čtyři zbrojnoši odvedli k&nbsp;tůni, rozvázali ho, zvedli za&nbsp;ruce a&nbsp;za&nbsp;nohy a&nbsp;hodili do&nbsp;vody. Byl jsem připraven skočit za&nbsp;ním a&nbsp;vytáhnout ho, kdyby se&nbsp;topil, ale tu&nbsp;se&nbsp;Voves postavil a&nbsp;voda mu&nbsp;byla po&nbsp;pás. Láteřil a&nbsp;hledal brýle, na&nbsp;břehu sebral klacek a&nbsp;začal se&nbsp;s&nbsp;ním rozhánět. Královská družina se&nbsp;rozprchla a&nbsp;odevšad se&nbsp;ozývalo: „První koupání, první žehnání.“ A&nbsp;Katynka vedle mne šeptem, jakoby pro sebe prohodila: „Kdepak. Až&nbsp;zítra, půjde-li to.“</span></p>
          <p class="chunk" data-nb-ref-number="593" data-nb-words="73" data-nb-chars="434"><span class="idea" data-nb-ref-number="636" id="idea636" data-nb-words="73" data-nb-chars="434">Pak se&nbsp;mládež začala trousit zpět, učitel si&nbsp;za&nbsp;stromem ždímal kalhoty. S&nbsp;rolí obětního beránka nepočítal, ale pomalu se&nbsp;s&nbsp;ní&nbsp;smiřoval. Královský pár nyní smutně oznámil, že&nbsp;nastává noc a&nbsp;povinnost složit poddaným účty z&nbsp;panování. Katynčin kostěný srp byl nabídnut v&nbsp;plen pro toho, kdo by&nbsp;chtěl soudit. Dva mladí muži nesměle vykročili, ale první popadl srp Voves a&nbsp;vítězně ho&nbsp;zvedl nad hlavu. Věděl, jaké má&nbsp;letniční hra pokračování.</span></p>
          <p class="chunk" data-nb-ref-number="594" data-nb-words="136" data-nb-chars="776"><span class="idea" data-nb-ref-number="637" id="idea637" data-nb-words="136" data-nb-chars="776">„Užili jste si&nbsp;radosti i&nbsp;blaha, chudáky okradli o&nbsp;poslední zrnko a&nbsp;nevinné trestali bez bázně, tak nyní pykejte, neboť vám nastal soudný den.“ Dvakrát máchl srpem nad hlavou krále i&nbsp;jeho paní, a&nbsp;zatímco král se&nbsp;při obřadu usmíval, v&nbsp;ní&nbsp;byla malá dušička. Újma nebyla tak hrozná: král přišel o&nbsp;límec košile a&nbsp;králka o&nbsp;pramen vlasů, obojí poslal Voves po&nbsp;hladině tůně a&nbsp;prohlásil, že&nbsp;lid je&nbsp;usmířen až&nbsp;na&nbsp;jednoho poddaného, toho ovšem nebude jmenovat. Vrátil Katynce její srp a&nbsp;zavadil při tom pohledem o&nbsp;mě. Před půlnocí jsme všichni vyšli z&nbsp;lesa. Držíce se&nbsp;ve&nbsp;dvojicích a&nbsp;trojicích kolem pasu jsme mířili ke&nbsp;spící vesnici. Učitel šel vpředu, Katynka uprostřed s&nbsp;královským párem. Já&nbsp;průvod uzavíral. Ve&nbsp;stínu posledních stromů jsem se&nbsp;od&nbsp;něj oddělil a&nbsp;vydal se&nbsp;za&nbsp;pachem vody.</span></p>
        </section>
        <section>
          <p class="chunk" data-nb-ref-number="595" data-nb-words="65" data-nb-chars="344"><span class="idea" data-nb-ref-number="638" id="idea638" data-nb-words="65" data-nb-chars="344">Do&nbsp;Věže jsem se&nbsp;vrátil nad ránem. Na&nbsp;východě začalo svítat a&nbsp;do&nbsp;ticha u&nbsp;rybníků vpadl první ptačí křik. Dovlekl jsem se&nbsp;po&nbsp;schodech nahoru, kde na&nbsp;mě&nbsp;od&nbsp;večera čekala vystydlá večeře. Nechal jsem ji&nbsp;ležet a&nbsp;vzal si&nbsp;jen víno v&nbsp;broušeném poháru. Postál jsem s&nbsp;ním na&nbsp;chvíli v&nbsp;okně, pozoruje, jak se&nbsp;černá tekutina mění v&nbsp;měkkém svítání v&nbsp;krvavou.</span></p>
          <p class="chunk" data-nb-ref-number="596" data-nb-words="113" data-nb-chars="687"><span class="idea" data-nb-ref-number="639" id="idea639" data-nb-words="113" data-nb-chars="687">Probudilo mě&nbsp;bouchání na&nbsp;dveře. Ležel jsem v&nbsp;posteli v&nbsp;kalhotách a&nbsp;košili, kabát a&nbsp;holínky se&nbsp;válely na&nbsp;podlaze. Stále ještě mám dobré vychování, pomyslel jsem si&nbsp;s&nbsp;upokojením a&nbsp;odvrávoral ke&nbsp;schodišti. Prudce se&nbsp;řítilo do&nbsp;mlýnice, musel jsem se&nbsp;přidržet zábradlí. Byl už&nbsp;den, podle slunce jsem hádal na&nbsp;osmou hodinu. Bušení do&nbsp;dveří neustávalo. Závoru jsem zvedl s&nbsp;karabáčem v&nbsp;ruce, pro jistotu, ale když jsem otevřel, nikdo tam nebyl. Jen naproti přes loučku, kde nad ústím nově prokopaného koryta rašilo lískové a&nbsp;jasanové houští, se&nbsp;něco bělalo a&nbsp;já&nbsp;hned poznal starou známou značku. Tentokrát to&nbsp;nebyla krajka, nýbrž kapesník, ten Vovsův, zapůjčený Katynce předešlého večera v&nbsp;lese.</span></p>
          <p class="chunk" data-nb-ref-number="597" data-nb-words="76" data-nb-chars="448"><span class="idea" data-nb-ref-number="640" id="idea640" data-nb-words="76" data-nb-chars="448">Když jsem se&nbsp;oblékl a&nbsp;obul, došel jsem pro kapesník a&nbsp;hned se&nbsp;rozhlížel po&nbsp;druhé značce. Spatřil jsem ji&nbsp;až&nbsp;nahoře na&nbsp;hrázi, byla červená. Bez váhání jsem přebrodil potok a&nbsp;vyškrábal se&nbsp;nahoru. A&nbsp;zatajil jsem dech. Přes pískovcový balvan byla přehozená červená šněrovačka a&nbsp;za&nbsp;pěšinou mezi trny růžového keře vězela bílá sukně. Jakmile jsem šaty sebral a&nbsp;svázal do&nbsp;uzlíku, něco jsem zaslechl. Byl to&nbsp;zvuk lidských nohou vstupujících do&nbsp;klidné vody.</span></p>
          <p class="chunk" data-nb-ref-number="598" data-nb-words="22" data-nb-chars="123"><span class="idea" data-nb-ref-number="641" id="idea641" data-nb-words="22" data-nb-chars="123">Spodní košile ležela na&nbsp;plochém kameni, vedle ní&nbsp;čtyři další. Rozhrnul jsem trní a&nbsp;podíval se, kdo mi&nbsp;to&nbsp;přišel kalit vodu.</span></p>
          <p class="chunk" data-nb-ref-number="599" data-nb-words="179" data-nb-chars="1048"><span class="idea" data-nb-ref-number="642" id="idea642" data-nb-words="179" data-nb-chars="1048">Dívky stály ve&nbsp;vodě po&nbsp;stehna a&nbsp;všechny měly rozpuštěné vlasy. Tři byly tmavovlasé, otočené ke&nbsp;mně zády, jedna byla světlá, ta&nbsp;stála natočená bokem. V&nbsp;té&nbsp;jsem poznal letniční královnu. Katynka stála čelem k&nbsp;těm třem tmavým i&nbsp;ke&nbsp;mně. Byla úplně nahá. Jedla nějaké ovoce a&nbsp;něco říkala, znělo to&nbsp;tiše a&nbsp;monotónně a&nbsp;dívky se&nbsp;spíše než na&nbsp;slova soustředily na&nbsp;to, aby ve&nbsp;studené vodě zůstaly v&nbsp;klidu, jako by&nbsp;to&nbsp;předepisoval nepsaný, mně neznámý rituál. Byly krásné asi jako všechny venkovské dívky kolem dvaceti, ale já&nbsp;je&nbsp;neviděl pro tu, která k&nbsp;nim hovořila. Ta&nbsp;byla nejkrásnější a&nbsp;z&nbsp;téhle skupinky taky nejstatnější. Když mluvila, nadzvedala se&nbsp;jí&nbsp;ňadra. Břicho měla rovné, dole mírně vyklenuté, pas ne&nbsp;zrovna úzký, zato boky široké. Její stehna se&nbsp;rozkračovala ve&nbsp;vodě jako pylony orientálního chrámu. Její světlý klín se&nbsp;v&nbsp;hladině tmavě odrážel a&nbsp;byl podivně hladký, porostlý chloupky, které se&nbsp;nekroutí. Na&nbsp;krku měla zavěšen úzký kožený řemínek a&nbsp;na&nbsp;něm křížek, který se&nbsp;ztrácel ve&nbsp;stínu mezi prsy. Jen chvílemi se&nbsp;odtamtud zalesklo uvízlé zlato.</span></p>
          <p class="chunk" data-nb-ref-number="600" data-nb-words="86" data-nb-chars="552"><span class="idea" data-nb-ref-number="643" id="idea643" data-nb-words="86" data-nb-chars="552">Zeleným a&nbsp;modrým okem hleděla přímo na&nbsp;mne. Právě v&nbsp;těch očích, nikoli v&nbsp;dívčině nahotě, jsem postřehl stín provinilosti. Nádherným zlatým ovocem, jež dobývala její ústa, bylo vzácné granátové jablko. Katynka je&nbsp;neoloupala, odtrhávala slupku bílými zuby a&nbsp;plivala ji&nbsp;kolem sebe do&nbsp;vody. Obnažená rudá dužnina byla plná průsvitných jadérek nalitých k&nbsp;prasknutí. Při každém zahryznutí z&nbsp;nich stříkala dívce na&nbsp;prsa lepkavá šťáva a&nbsp;spolu s&nbsp;chuchvalci vyplivnuté dužniny a&nbsp;jader odtud v&nbsp;kapkách padala do&nbsp;rybníka. Voda kolem ponořených stehen byla červená.</span></p>
          <p class="chunk" data-nb-ref-number="601" data-nb-words="157" data-nb-chars="919"><span class="idea" data-nb-ref-number="644" id="idea644" data-nb-words="157" data-nb-chars="919">Ostatní to&nbsp;už&nbsp;nevydržely a&nbsp;začaly žadonit o&nbsp;kousek té&nbsp;dobroty. Katynka zvedla plod nad hlavu a&nbsp;držela ho&nbsp;tam jako jabloň, jež nese nejlepší ovoce na&nbsp;nejvyšších větvích. Dívky se&nbsp;jí&nbsp;pověsily na&nbsp;paže, a&nbsp;včerejší královna jí&nbsp;dokonce objala nohama trup a&nbsp;chtěla po&nbsp;ní&nbsp;vyšplhat až&nbsp;k&nbsp;sladkému jablku, ale Katynka všechny prosebnice se&nbsp;smíchem setřásla a&nbsp;odhodila granátové jablko daleko za&nbsp;sebe. Dívky se&nbsp;za&nbsp;ním vrhly s&nbsp;mocným šploucháním a&nbsp;hlasitým křikem, ale voda prudkost jejich paží a&nbsp;nohou zpomalila, dělaly chybu, že&nbsp;si&nbsp;pro ovoce chtěly doběhnout. Katynka jim klidně dala náskok, pak se&nbsp;ponořila a&nbsp;proplula kolem nich hbitě jako vydra. Jako první dosáhla místa, kde se&nbsp;granátové jablko potopilo, vynořila se&nbsp;a&nbsp;s&nbsp;prohnaným úsměvem se&nbsp;otočila k&nbsp;ostatním ve&nbsp;vodě i&nbsp;ke&nbsp;mně v&nbsp;křoví, ještě jednou se&nbsp;zazubila a&nbsp;pak sebou mrskla jako delfín, udělala kotrmelec, a&nbsp;než zmizela pod hladinou, zablýskla se&nbsp;nad vodou její zadnice.</span></p>
          <p class="chunk" data-nb-ref-number="602" data-nb-words="102" data-nb-chars="554"><span class="idea" data-nb-ref-number="645" id="idea645" data-nb-words="102" data-nb-chars="554">A&nbsp;to&nbsp;už&nbsp;nebylo žádné rituální koupání, ale očividná provokace. Za&nbsp;pohoršeného dívčího křiku jsem se&nbsp;vytratil a&nbsp;spílal si, že&nbsp;jsem se&nbsp;nechal nachytat. Ale snad jsem si&nbsp;to&nbsp;i&nbsp;zasloužil, možná mi&nbsp;naznačovala, že&nbsp;nechám-li se&nbsp;ovládat citem, může toho někdo zneužít. Pokud tomu tak bylo, viděla do&nbsp;mě&nbsp;líp než já&nbsp;do&nbsp;ní&nbsp;a&nbsp;rozeznala má&nbsp;slabá místa. Pochopil jsem, že&nbsp;začít si&nbsp;s&nbsp;touto ženou je&nbsp;jako zahrávat si&nbsp;s&nbsp;ohněm – buď z&nbsp;toho bude užitek, anebo katastrofa. Že&nbsp;si&nbsp;Katynka naopak nebezpečně zahrává s&nbsp;vodou, to&nbsp;jsem v&nbsp;tu&nbsp;chvíli netušil ani já, slepá voda sama.</span></p>
        </section>
        <section>
          <p class="chunk" data-nb-ref-number="603" data-nb-words="138" data-nb-chars="782"><span class="idea" data-nb-ref-number="646" id="idea646" data-nb-words="138" data-nb-chars="782">Musím se&nbsp;nyní vrátit k&nbsp;opovážlivci jménem Francl, svému starému sluhovi, jehož kosti a&nbsp;klouby jsem začasto šetřil, a&nbsp;místo abych ho&nbsp;hnal na&nbsp;kozlík, raději jsem si&nbsp;do&nbsp;vesnice zajel na&nbsp;koni či&nbsp;zašel po&nbsp;svých. Měl jsem ho&nbsp;za&nbsp;staříka nad hrobem, a&nbsp;on&nbsp;se&nbsp;v&nbsp;týdnech předcházejících začátku astronomického léta proměnil v&nbsp;činorodého muže v&nbsp;nejlepších letech. Měl u&nbsp;mne dobrou službu a&nbsp;já&nbsp;už&nbsp;nějaký čas před letnicemi očekával jeho prosbu, abych ho&nbsp;vyvázal a&nbsp;nechal ho&nbsp;v&nbsp;chalupě pod skálou dožít jako na&nbsp;vejminku. Byl bych mu&nbsp;vyhověl, ale on&nbsp;na&nbsp;mě&nbsp;udeřil s&nbsp;něčím jiným. Byl jsem ještě v&nbsp;posteli, když vstoupil se&nbsp;zvláštním světýlkem v&nbsp;očích. Zvedl ruku a&nbsp;vysypal na&nbsp;stůl všechny své zlaťáky, schovávané, jak jsem věděl, v&nbsp;tajné kapse pod koženým bederním pásem, který nesvlékal ani v&nbsp;lázni.</span></p>
          <p class="chunk" data-nb-ref-number="604" data-nb-words="73" data-nb-chars="408"><span class="idea" data-nb-ref-number="647" id="idea647" data-nb-words="73" data-nb-chars="408">„Dá-li Pámbu,“ řekl toho jitra, „semeleme ještě letošní zrno.“ A&nbsp;vylíčil mi&nbsp;plán na&nbsp;opravu mlýnice, kterou hodlá zaplatit ze&nbsp;svých peněz. Ode mě&nbsp;potřeboval jen souhlas a&nbsp;věděl, že&nbsp;mu&nbsp;ho&nbsp;dám – klapání mlýna vnese do&nbsp;mého pochmurného domova život, a&nbsp;i&nbsp;kdyby si&nbsp;zdejší lidé nadále nechávali mlít ve&nbsp;velkém mlýně na&nbsp;Robečském potoce, bude se&nbsp;u&nbsp;nás aspoň točit kolo. Aťsi třeba naprázdno – to&nbsp;mu&nbsp;prý vadit nebude.</span></p>
          <p class="chunk" data-nb-ref-number="605" data-nb-words="84" data-nb-chars="458"><span class="idea" data-nb-ref-number="648" id="idea648" data-nb-words="84" data-nb-chars="458">Už&nbsp;před časem se&nbsp;o&nbsp;obnově kola zmínil šafář, a&nbsp;teď mi&nbsp;došlo, že&nbsp;ho&nbsp;do&nbsp;toho vemluvil právě Francl. Souhlasil jsem i&nbsp;tentokrát, s&nbsp;těmito podmínkami: že&nbsp;do&nbsp;podniku půjdeme každý s&nbsp;polovičním vkladem a&nbsp;napůl se&nbsp;budeme dělit o&nbsp;zisk; a&nbsp;hlavně budeme mlít levně, levněji než všichni ostatní mlynáři v&nbsp;kraji. Aniž by&nbsp;si&nbsp;byl s&nbsp;to&nbsp;uvědomit, jak mu&nbsp;vycházím vstříc, neboť oproti němu dávám navíc k&nbsp;dispozici svůj dům a&nbsp;pozemek, plácl si&nbsp;se&nbsp;mnou a&nbsp;okamžitě začal jednat.</span></p>
          <p class="chunk" data-nb-ref-number="606" data-nb-words="246" data-nb-chars="1525"><span class="idea" data-nb-ref-number="649" id="idea649" data-nb-words="246" data-nb-chars="1525">Dovolil jsem mu&nbsp;odvolat polovinu dělníků zpevňujících hráze a&nbsp;zaměstnat je&nbsp;ve&nbsp;Věži, navíc najal ve&nbsp;Vsi tesaře, kováře a&nbsp;jejich tovaryše, pořídil je&nbsp;levně, protože na&nbsp;panském dříve pracovali zadarmo. Také odchytil vandrovní sekerníky z&nbsp;Lipé, otce s&nbsp;dvěma syny a&nbsp;dvěma synovci, než se&nbsp;stačili dostat k&nbsp;hranicím. Ti&nbsp;byli zahraničně drazí. Na&nbsp;pile pod Novým zámkem nakoupil pět fůr nového dřeva rozličné tvrdosti a&nbsp;nechal je&nbsp;složit vedle starého za&nbsp;Věží, v&nbsp;nejbližších dnech z&nbsp;něho měla vzniknout celá nová mlýnice s&nbsp;mlecí podlahou a&nbsp;dvoupatrovým trámovým lešením, držícím jednoduchý převodový systém. Žasl jsem, jakými výrazy se&nbsp;můj sluha ohání, jeho povislá psí morda byla najednou plná výrazů jako stojáky, kladnice a&nbsp;ježci, malé a&nbsp;velké převody, čepy a&nbsp;hevery a&nbsp;hlavně střevíce, kterými se, jak jsem pochopil, měří mlýnské kolo. Složitá mechanika mu&nbsp;byla jasná, a&nbsp;dokonce mi&nbsp;ji&nbsp;dokázal roztřesenou rukou nakreslit, lišácky se&nbsp;tázaje, zda by&nbsp;do&nbsp;tak malého prostoru, jako je&nbsp;naše mlýnice, nebyl přece jen lepší vystrák, ovšem on&nbsp;ho&nbsp;nedoporučuje, protože veliké vodní kolo by&nbsp;nám utrhlo osu, kterou jako jedinou nebudeme měnit, nechceme-li probourat zeď. Často jsem nevěděl, o&nbsp;čem mluví, on&nbsp;však působil zcela sebejistě, a&nbsp;tak jsem mu&nbsp;po&nbsp;poradě se&nbsp;sekerníky a&nbsp;šafářem všecko odkýval. Řemeslníci se&nbsp;utábořili za&nbsp;válem obkružujícím Věž a&nbsp;zbudovali si&nbsp;u&nbsp;lesa přístřešek, improvizovanou dílnu, kde začali otesávat trámy a&nbsp;napouštět dřevo. Ženy jim tam nosily ve&nbsp;džbánech pivo, oni na&nbsp;ně&nbsp;hvízdali a&nbsp;posměšně zpívali ztenčenými hlasy:</span></p>
          <p class="chunk" data-nb-ref-number="607" data-nb-words="33" data-nb-chars="163"><em><span class="idea" data-nb-ref-number="650" id="idea650" data-nb-words="4" data-nb-chars="18">Můj milý, nech mě,<br></span>
<span class="idea" data-nb-ref-number="651" id="idea651" data-nb-words="4" data-nb-chars="19">byla jsem v&nbsp;mlejně.<br></span>
<span class="idea" data-nb-ref-number="652" id="idea652" data-nb-words="5" data-nb-chars="18">Dva dny a&nbsp;dvě noci<br></span>
<span class="idea" data-nb-ref-number="653" id="idea653" data-nb-words="3" data-nb-chars="19">mlela jsem pšenici,<br></span>
<span class="idea" data-nb-ref-number="654" id="idea654" data-nb-words="4" data-nb-chars="16">spát se&nbsp;mi&nbsp;chce.<br></span>
<span class="idea" data-nb-ref-number="655" id="idea655" data-nb-words="2" data-nb-chars="14">Honzíčku milý,<br></span>
<span class="idea" data-nb-ref-number="656" id="idea656" data-nb-words="3" data-nb-chars="15">nech mě&nbsp;chvíli.<br></span>
<span class="idea" data-nb-ref-number="657" id="idea657" data-nb-words="3" data-nb-chars="16">Až&nbsp;budu vyspalá,<br></span>
<span class="idea" data-nb-ref-number="658" id="idea658" data-nb-words="3" data-nb-chars="16">pak budu veselá,<br></span>
<span class="idea" data-nb-ref-number="659" id="idea659" data-nb-words="2" data-nb-chars="12">polaskám tě.</span></em></p>
        </section>
        <section>
          <p class="chunk" data-nb-ref-number="608" data-nb-words="72" data-nb-chars="456"><span class="idea" data-nb-ref-number="660" id="idea660" data-nb-words="72" data-nb-chars="456">Staré mlýnské kolo vytáhli pomocí kladky z&nbsp;příkopu. Bylo jasné, že&nbsp;ho&nbsp;nelze opravit. Rozbili ho&nbsp;palicemi. Tuhle podívanou si&nbsp;Francl ušetřil a&nbsp;se&nbsp;zacpanýma ušima, aby neslyšel sténání dřeva, vyměřoval se&nbsp;starým sekerníkem rozteče hřebenáčů, celníků, bubnů, pastorků, lopatek a&nbsp;os. Potom mohla být do&nbsp;čerstvě prokopaného a&nbsp;o&nbsp;několik loktů sníženého náhonu vpuštěna rybniční voda, příkop se&nbsp;naplnil a&nbsp;voda kroužila kolem Věže, jako by&nbsp;to&nbsp;opět byla vodní tvrz.</span></p>
          <p class="chunk" data-nb-ref-number="609" data-nb-words="149" data-nb-chars="921"><span class="idea" data-nb-ref-number="661" id="idea661" data-nb-words="149" data-nb-chars="921">Nové kolo na&nbsp;spodní vodu mělo být o&nbsp;něco menší než původní, proud se&nbsp;měl opírat do&nbsp;čtyřiapadesáti přesně vyměřených a&nbsp;propočítaných lopatek a&nbsp;sekerníci je&nbsp;začali stavět až&nbsp;jako poslední, poté co&nbsp;měli hotovou mlýnici a&nbsp;všechna menší kola převodová. Gigantická hřídel zůstala na&nbsp;svém místě – jen nosníky byly vyměněny –, kovář ji&nbsp;zpevnil železnými svorami a&nbsp;ukoval hákový čep, který namlátil na&nbsp;loket hluboko do&nbsp;nově seříznutého konce letitého kmene. Osa byla kratší a&nbsp;pro nové kolo bylo třeba příkop rozšířit a&nbsp;svisle obednit břehy. Pracovalo se&nbsp;od&nbsp;pondělka do&nbsp;soboty, od&nbsp;rozbřesku do&nbsp;setmění, v&nbsp;lesní dílně často i&nbsp;pozdě do&nbsp;noci. Nové kolo, jež Francl s&nbsp;hrdostí v&nbsp;hlase nazýval dvoukružním hřebenáčem, nám rostlo před očima. Bylo krásné, pro rozpěru věnců byly zvoleny široké fošny s&nbsp;okovaným středním otvorem, čtvercovým okénkem vyříznutým napříč čtyřmi paprsky kola; mělo těsně přiléhat na&nbsp;rovné ztesané plošky hřídele.</span></p>
          <p class="chunk" data-nb-ref-number="610" data-nb-words="27" data-nb-chars="154"><span class="idea" data-nb-ref-number="662" id="idea662" data-nb-words="27" data-nb-chars="154">Ustrnul jsem nad hotovým dílem. Když je&nbsp;sekerníci zvedli a&nbsp;opřeli o&nbsp;dílnu, spatřil jsem kříž, jenž pevně spojoval kulatý obvod a&nbsp;zely v&nbsp;něm železné hřeby.</span></p>
          <p class="chunk" data-nb-ref-number="611" data-nb-words="109" data-nb-chars="670"><span class="idea" data-nb-ref-number="663" id="idea663" data-nb-words="109" data-nb-chars="670">„Jako mapa světa, milostpane,“ prohodil starý sekerník a&nbsp;pomodlil se&nbsp;na&nbsp;kolenou před kolem otčenáš. Přidali se&nbsp;k&nbsp;němu jeho synové a&nbsp;synovci i&nbsp;všichni řemeslníci a&nbsp;jako poslední také Francl, kterému se&nbsp;podařilo náležitě ohnout kolena a&nbsp;žuchnout do&nbsp;trávy právě při posledním verši. Trval pak na&nbsp;tom, že&nbsp;po&nbsp;zavěšení kola musí mlýnu požehnat farář, což jsem nemohl neslíbit, ostatně Fidelius se&nbsp;teď tvářil jako přítel a&nbsp;několikrát se&nbsp;přišel přesvědčit, zda dílo zdárně pokračuje. Jenom Katynka za&nbsp;mnou přestala chodit. Jednou jsem ji&nbsp;přistihl za&nbsp;náhonem. Nehybně stála mezi lískami a&nbsp;rozšířenýma očima hleděla na&nbsp;mlýn jako na&nbsp;děsivou obludu, která se&nbsp;právě vynořila z&nbsp;bažin.</span></p>
          <p class="chunk" data-nb-ref-number="612" data-nb-words="67" data-nb-chars="391"><span class="idea" data-nb-ref-number="664" id="idea664" data-nb-words="67" data-nb-chars="391">Ještě něco ze&nbsp;mne můj bývalý sluha vymámil: svolení, že&nbsp;může nechat žernovy vylomit na&nbsp;mých pozemcích, z&nbsp;bílého skaliska na&nbsp;úpatí hory Vlhošť. Zboží dodavatele z&nbsp;Úštěka prý nestojí za&nbsp;moc, nechat kameny přivézt až&nbsp;z&nbsp;milštejnského lomu by&nbsp;trvalo tři neděle, nehledě na&nbsp;to, že&nbsp;by&nbsp;stály nekřesťanské peníze. Při tomto dovětku jsem mávl rukou a&nbsp;blazeovaně mu&nbsp;pokynul, ať&nbsp;dělá, co&nbsp;uzná za&nbsp;vhodné.</span></p>
        </section>
        <section>
          <p class="chunk" data-nb-ref-number="613" data-nb-words="243" data-nb-chars="1400"><span class="idea" data-nb-ref-number="665" id="idea665" data-nb-words="243" data-nb-chars="1400">Pověst o&nbsp;obnově Černého mlýna, jak se&nbsp;Věži s&nbsp;velikým kolem začalo opět říkat, se&nbsp;roznesla široko daleko. Ani jsem se&nbsp;nedivil, když z&nbsp;Lipé přijel kočárem nafintěný pan nadlesní a&nbsp;hned začal práci kritizovat: měl jsem se&nbsp;obrátit na&nbsp;něj – proč se&nbsp;mu&nbsp;vlastně vyhýbám? – jeho síly pracují rychleji, levněji a&nbsp;lépe, to&nbsp;kolo se&nbsp;docela jistě točit nebude, lopatky měly mít větší sklon. Nato mi&nbsp;vystavil účet za&nbsp;olše a&nbsp;osiky, jež moji dělníci porazili na&nbsp;hrázi mezi rybníky v&nbsp;domnění, že&nbsp;jsou na&nbsp;mých pozemcích. To&nbsp;byl pravý důvod, proč přijel, a&nbsp;dokonce se&nbsp;ubytoval ve&nbsp;Vsi; jako by&nbsp;předpokládal, že&nbsp;budu s&nbsp;placením otálet. Tím jeho urážlivé chování neskončilo. Po&nbsp;týdenním pobytu řekl, že&nbsp;sice mám právo postavit svému sluhovi třeba dva mlýny, když na&nbsp;to&nbsp;mám, ale Francl provozovat řemeslo nesmí, protože nepatří k&nbsp;cechu. Ovšem budu-li na&nbsp;tom trvat, on&nbsp;ho&nbsp;do&nbsp;cechu dostane. Nebude nás to&nbsp;stát skoro nic, pouhou desetinu zisku z&nbsp;mletí a&nbsp;slib, že&nbsp;se&nbsp;baron de&nbsp;Caus stane pravidelnou ozdobou večeří s&nbsp;hudbou a&nbsp;tancem, které svobodný pán K. I. Kabelatsch pořádá každou první sobotu v&nbsp;měsíci pro honoraci z&nbsp;celého kraje. „Urození pánové si&nbsp;u&nbsp;mého otce nechávali opravovat sedla – a&nbsp;považte, ke&nbsp;mně se&nbsp;jezdí pobavit a&nbsp;najíst. Já&nbsp;totiž dovedu vydělat peníze, na&nbsp;rozdíl od&nbsp;nich. Téhle schopnosti si&nbsp;dnešní doba, doba páry, cení tucetkrát víc než nějakého šlechtického glejtu, nemyslíte, barone?“ Nestál mi&nbsp;za&nbsp;odpověď.</span></p>
          <p class="chunk" data-nb-ref-number="614" data-nb-words="51" data-nb-chars="318"><span class="idea" data-nb-ref-number="666" id="idea666" data-nb-words="51" data-nb-chars="318">Nechal jsem osedlat koně a&nbsp;odjel do&nbsp;Lipé. Uběhly dva dny, než jsem sehnal aspoň sedm zástupců cechu a&nbsp;vyžádal si&nbsp;Franclovo přijetí: stálo mě&nbsp;to&nbsp;nepočítaně žejdlíků piva, čtyřicet zlatých do&nbsp;cechovní pokladničky a&nbsp;vylhanou historku o&nbsp;tom, jak Franclův otec na&nbsp;smrtelné posteli zasvětil syna do&nbsp;tajů mlynářského řemesla.</span></p>
          <p class="chunk" data-nb-ref-number="615" data-nb-words="110" data-nb-chars="578"><span class="idea" data-nb-ref-number="667" id="idea667" data-nb-words="110" data-nb-chars="578">Když jsem se&nbsp;vrátil do&nbsp;vesnice, přivítal mě&nbsp;Kolář s&nbsp;novinkou, že&nbsp;se&nbsp;stal zázrak, protože kolo už&nbsp;je&nbsp;zavěšeno a&nbsp;do&nbsp;svatého Jana se&nbsp;začne točit, ostatně na&nbsp;to&nbsp;všichni přijímají sázky a&nbsp;on&nbsp;si&nbsp;na&nbsp;mne a&nbsp;na&nbsp;toho povedeného sluhu také přisadil. Ani jsem se&nbsp;nemusel ptát, kdo sázel proti nám – byl to&nbsp;samozřejmě vrchní nadlesní, který si&nbsp;ve&nbsp;Staré Vsi počkal na&nbsp;to, jak ve&nbsp;městě pochodím. Teď mi&nbsp;vyšel z&nbsp;hostince vstříc a&nbsp;ještě si&nbsp;utíral ubrouskem mastnou hubu. Pozval mě&nbsp;na&nbsp;oběd. On&nbsp;mě! Ve&nbsp;své drzosti neznal mezí. Nezdržoval jsem se&nbsp;s&nbsp;ním, vyhoupl se&nbsp;do&nbsp;sedla a&nbsp;popohnal koně k&nbsp;domovu.</span></p>
          <p class="chunk" data-nb-ref-number="616" data-nb-words="57" data-nb-chars="325"><span class="idea" data-nb-ref-number="668" id="idea668" data-nb-words="57" data-nb-chars="325">Čekali jenom na&nbsp;mě. Jen se&nbsp;kůň vřítil na&nbsp;mýtinu a&nbsp;zastavil před příkopem zavlaženým vodou z&nbsp;potoka, zaslechl jsem povel, pod rybníkem vytáhli hráz a&nbsp;v&nbsp;tu&nbsp;ránu se&nbsp;náhon naplnil, a&nbsp;dokonce přetekl – zlé znamení, jak jsem zaslechl z&nbsp;davu. Ale nádherné hřebenové kolo, vysoké téměř jako dva dospělí muži, se&nbsp;začalo hladce otáčet.</span></p>
          <p class="chunk" data-nb-ref-number="617" data-nb-words="25" data-nb-chars="153"><span class="idea" data-nb-ref-number="669" id="idea669" data-nb-words="25" data-nb-chars="153">Zatím naprázdno. Budoucí běhoun a&nbsp;spodek, dva nové mlýnské kameny vylomené z&nbsp;Vlhoště, se&nbsp;na&nbsp;terase opíraly o&nbsp;balustrádu a&nbsp;čekaly na&nbsp;provrtání a&nbsp;okřesání.</span></p>
        </section>
        <section>
          <p class="chunk" data-nb-ref-number="618" data-nb-words="123" data-nb-chars="705"><span class="idea" data-nb-ref-number="670" id="idea670" data-nb-words="123" data-nb-chars="705">Byla noc po&nbsp;oslavě, v&nbsp;dílně spali opilí řemeslníci a&nbsp;na&nbsp;lopatkách mého mlýnského kola se&nbsp;jako na&nbsp;orloji točil čas. A&nbsp;spolu s&nbsp;ním jakási tmavá kukla, co&nbsp;zvečera připlula náhonem a&nbsp;nyní se&nbsp;vozila nahoru a&nbsp;dolů, podivný zámotek bez rukou, bez nohou, s&nbsp;cípatou hlavou, Odradek. Hodil jsem po&nbsp;něm lahví od&nbsp;burgundského, roztříštila se&nbsp;o&nbsp;věnec kola a&nbsp;ten mrňous se&nbsp;v&nbsp;něm proháněl dál, mlčenlivý, vyčkávající, neviditelný, nic víc než špinavá skvrna na&nbsp;černém plédu noci. Vše bylo v&nbsp;pohybu, ryby v&nbsp;rybníce, zvířata v&nbsp;lese i&nbsp;spáči pod přístřeškem, kolo rachotilo a&nbsp;v&nbsp;polích mezi zlatými a&nbsp;stříbrnými klasy se&nbsp;pomilovalo na&nbsp;tucet mladých párů, poté co&nbsp;se&nbsp;v&nbsp;kostele pomodlili za&nbsp;to, aby úrodu nepotlouklo krupobití.</span></p>
          <p class="chunk" data-nb-ref-number="619" data-nb-words="102" data-nb-chars="582"><span class="idea" data-nb-ref-number="671" id="idea671" data-nb-words="102" data-nb-chars="582">Odradkovo otravování jsem nevydržel, nepočkal jsem, až&nbsp;se&nbsp;přelud rozplyne, vždyť co&nbsp;nevidět mohl připlout ten druhý a&nbsp;začít se&nbsp;svými němými výčitkami. Tu&nbsp;příšernou němohru jsem nemínil sledovat; jednoduše jsem ji&nbsp;odmítl. Johan Salmon de&nbsp;Caus, dozvěděl bych se, se&nbsp;zhlédl v&nbsp;roli lidumila a&nbsp;čím dál tím víc zapomíná na&nbsp;to, kým se&nbsp;narodil, kým je&nbsp;a&nbsp;kým musí být do&nbsp;posledního dne svého života. Lidé ať&nbsp;jsou lidmi, on&nbsp;ať&nbsp;je&nbsp;jejich postrach, jejich varovný prst. Protože pokud jím nebude, stanou se&nbsp;postrachem oni a&nbsp;jejich prsty už&nbsp;nebudou varovat – budou jen trhat a&nbsp;brát, urvi co&nbsp;urvi.</span></p>
          <p class="chunk" data-nb-ref-number="620" data-nb-words="157" data-nb-chars="947"><span class="idea" data-nb-ref-number="672" id="idea672" data-nb-words="157" data-nb-chars="947">Prchl jsem před Odradkem do&nbsp;stínu olší. Pod hrází byla neprostupná tma, jíž se&nbsp;protáhlo snadno zvíře, zvlášť kluzká ryba jí&nbsp;proplula a&nbsp;také všichni tvorové bez špatného svědomí. Já&nbsp;to&nbsp;štěstí tentokrát neměl, voda se&nbsp;přede mnou uzavřela a&nbsp;odmítla mě&nbsp;vpustit. Musel jsem se&nbsp;vrátit na&nbsp;hráz, kde na&nbsp;mě&nbsp;bylo odvšad vidět. Světla bylo jak o&nbsp;polednách, červnová noc předstírala den a&nbsp;mě&nbsp;uklidnilo, že&nbsp;nejsem sám, kdo vypadl z&nbsp;role. Obrovské kulaté hvězdy se&nbsp;rozpily po&nbsp;obloze a&nbsp;splynuly jedna s&nbsp;druhou, zanechavše mezi sebou jen titěrné černé čtverečky všehomíra. Rybník se&nbsp;třpytil jako oceán pod Jižním křížem a&nbsp;mrtvý strom ležící uprostřed se&nbsp;proměnil v&nbsp;korálový útes. Za&nbsp;ním na&nbsp;druhém břehu někdo stál. Zelený kabát s&nbsp;dlouhými šosy, zvednutým límcem a&nbsp;zlatými knoflíky, jezdecké kalhoty a&nbsp;holínky ke&nbsp;kolenům, rozepnutá žlutá vesta a&nbsp;rozhalená košile. Z&nbsp;bělostného límce však čouhala protáhlá hlava štiky s&nbsp;velkýma očima a&nbsp;hubou plnou špičatých zoubků.</span></p>
          <p class="chunk" data-nb-ref-number="621" data-nb-words="129" data-nb-chars="685"><span class="idea" data-nb-ref-number="673" id="idea673" data-nb-words="129" data-nb-chars="685">Dal jsem se&nbsp;na&nbsp;útěk, ale obluda běžela po&nbsp;druhém břehu za&nbsp;mnou, skočil jsem do&nbsp;vody, ale dopadl na&nbsp;pevný letní led a&nbsp;rychle zas klouzal ke&nbsp;břehu, protože příšera si&nbsp;vzpomněla udělat totéž. Sáhl jsem si&nbsp;v&nbsp;běhu na&nbsp;čelo, na&nbsp;bradu, na&nbsp;nos, byl jsem to&nbsp;stále já, ten obličej patřil člověku. Ale rybník už&nbsp;se&nbsp;zužoval a&nbsp;kulaté rybí oko na&nbsp;druhé straně se&nbsp;zvětšovalo a&nbsp;bylo stále blíž. Už&nbsp;zmizely hráze, můstky, lávky i&nbsp;cestičky rybářů mezi rákosím, vletěl jsem do&nbsp;stojaté zbahněné vody v&nbsp;nejzazším cípu, ale už&nbsp;to&nbsp;nebyl rybník nad Věží, nýbrž ten pod Smrtkou. Viděl jsem skálu přímo nad sebou a&nbsp;čekal na&nbsp;rybu s&nbsp;nohama a&nbsp;rukama a&nbsp;tělem navlečeným ve&nbsp;fraku, až&nbsp;na&nbsp;mě&nbsp;vybafne za&nbsp;nejbližší vrbou.</span></p>
          <p class="chunk" data-nb-ref-number="622" data-nb-words="285" data-nb-chars="1588"><span class="idea" data-nb-ref-number="674" id="idea674" data-nb-words="285" data-nb-chars="1588">Ale nad rybníkem se&nbsp;dál tiše skláněla skála a&nbsp;z&nbsp;jejích obrysů ukradla tma vše příšerné. Zlatá, černými otvory proděravělá noc zůstala za&nbsp;mnou a&nbsp;spolu s&nbsp;ní&nbsp;přízrak. Stál jsem po&nbsp;kolena v&nbsp;bažině, která kvetla a&nbsp;svítila jako opečovávaný hrob, a&nbsp;pomalu jsem se&nbsp;poroučel dolů, pod divoké kosatce a&nbsp;blatouchy, pod tělíčka hmyzu tlející v&nbsp;mělké vodě. Poletovala tu&nbsp;světýlka, měl jsem je&nbsp;za&nbsp;svatojánské mušky a&nbsp;pak pochopil svůj omyl: byla sinavě bílá a&nbsp;blikotala ve&nbsp;tmě jako motýli s&nbsp;hořícími křídly. To&nbsp;už&nbsp;jsem zapadl po&nbsp;pás a&nbsp;zoufale hledal oporu pro ruce, abych se&nbsp;vzepřel slizkému tahu hlubiny. Na&nbsp;blízku byl jen orobinec, který se&nbsp;trhal v&nbsp;prstech, a&nbsp;dřevěná rybářská lávka, od&nbsp;plovoucích drnů rozeznatelná jen svou hranatostí. Natáhl jsem k&nbsp;ní&nbsp;paži a&nbsp;břichem se&nbsp;položil na&nbsp;vodu, abych co&nbsp;nejvíc rozprostřel váhu, ale nohy jsem měl jak zalité olovem, něco mi&nbsp;stáhlo nejprve pravou, potom i&nbsp;levou botu a&nbsp;ovinulo mi&nbsp;nahé kotníky měkkými prsty. Tu&nbsp;jsem si&nbsp;vzpomněl na&nbsp;to, co&nbsp;se&nbsp;povídá o&nbsp;utonulých, které jejich bližní nenajdou a&nbsp;nevytáhnou na&nbsp;břeh. Umrlci zůstanou ve&nbsp;vodě, pod vymletým břehem, v&nbsp;zarostlých zátokách nebo v&nbsp;močálech, hnijí tam dny, týdny a&nbsp;roky a&nbsp;čekají na&nbsp;vysvobození. To&nbsp;může přijít od&nbsp;plavce, smrt se&nbsp;dá&nbsp;směnit za&nbsp;smrt a&nbsp;život za&nbsp;život. Byl jich teď pode mnou celý zástup, drali se&nbsp;mi&nbsp;po&nbsp;nohou, brali je&nbsp;do&nbsp;zčernalých prstů a&nbsp;stahovali je&nbsp;dolů, začal jsem kopat, abych je&nbsp;setřásl, a&nbsp;tím víc se&nbsp;potápěl, hrábl pod sebe rukou a&nbsp;nahmátl dlouhé, blátem slepené vlasy nějaké ženy a&nbsp;pod nimi tvrdou pevnou lebku; její ruce mi&nbsp;sevřely boky a&nbsp;nehty jako háky se&nbsp;mi&nbsp;zaryly pod žebra.</span></p>
          <p class="chunk" data-nb-ref-number="623" data-nb-words="74" data-nb-chars="438"><span class="idea" data-nb-ref-number="675" id="idea675" data-nb-words="74" data-nb-chars="438">A&nbsp;našly tam žábry. Sevření povolilo, příšery ode mě&nbsp;odpadly, strach z&nbsp;vodní bestie v&nbsp;nich doteď přetrval. Bahno hned zřídlo, mohl jsem už&nbsp;hýbat nohama a&nbsp;plesknout sebou o&nbsp;kousek dál, na&nbsp;dosah rybářské lávky. Sevřel jsem jeden dřevěný sloupek, byl opracován lidskou rukou, jež se&nbsp;mi&nbsp;skrze něj nabízela. Vyšplhal jsem na&nbsp;prkno, leželo vodorovně nad močálem a&nbsp;nehnulo se; jestliže byl celý vesmír v&nbsp;pohybu, potom se&nbsp;otáčel kolem tohoto bodu.</span></p>
        </section>
        <section>
          <p class="chunk" data-nb-ref-number="624" data-nb-words="48" data-nb-chars="278"><span class="idea" data-nb-ref-number="676" id="idea676" data-nb-words="48" data-nb-chars="278">Tma přešla v&nbsp;šero, ale noc ještě nekončila. Pamětliv výstrah, jichž se&nbsp;mi&nbsp;dostalo, počkal jsem v&nbsp;zatáčce císařské silnice na&nbsp;toho, kdo první bude vážit cestu ránem. Do&nbsp;bosých nohou mě&nbsp;studila rosa, srážela se&nbsp;a&nbsp;stoupala vzhůru v&nbsp;mlhavých mračnech. Vidět bylo sotva na&nbsp;dva kroky.</span></p>
          <p class="chunk" data-nb-ref-number="625" data-nb-words="100" data-nb-chars="561"><span class="idea" data-nb-ref-number="677" id="idea677" data-nb-words="100" data-nb-chars="561">Ani teď jsem nedodržel, co&nbsp;jsem si&nbsp;předsevzal. Pomalu se&nbsp;rozednilo, země vsála mlhu a&nbsp;přitáhly vysoké mraky, z&nbsp;kterých nezaprší. Na&nbsp;cestě se&nbsp;nikdo neobjevil až&nbsp;do&nbsp;půl šesté. Pak prošly kolem dvě ženy, neznal jsem je, byly odněkud ze&nbsp;samot. Stará i&nbsp;mladá nesla v&nbsp;koši hřiby, asi do&nbsp;města na&nbsp;trh. Nic by&nbsp;mě&nbsp;nemohlo přimět, abych jim ublížil, ani Odradek ne. Seděl jsem na&nbsp;spodní větvi křivého doubku, třel si&nbsp;nohou o&nbsp;nohu a&nbsp;klepal se&nbsp;zimou, jist si&nbsp;alespoň tím, že&nbsp;můj pronásledovatel zůstal někde daleko a&nbsp;že&nbsp;do&nbsp;toho vlhkého, střízlivě podmračeného rána nepatří.</span></p>
          <p class="chunk" data-nb-ref-number="626" data-nb-words="84" data-nb-chars="464"><span class="idea" data-nb-ref-number="678" id="idea678" data-nb-words="84" data-nb-chars="464">Opačným směrem než ty&nbsp;dvě ženy šel vejminkář, kterého jsem si&nbsp;všiml ve&nbsp;Vsi, bezzubý stařeček s&nbsp;ohnutými zády a&nbsp;širokou, do&nbsp;očí naraženou čepicí, jaká se&nbsp;hodila do&nbsp;mrazu. Tlačil před sebou prázdný trakař, nejspíš aby si&nbsp;v&nbsp;lese nakradl dřevo, anebo ve&nbsp;vší nevinnosti jel pro něco zeti, možná pro pytel krup, možná pro nové šindele, které by&nbsp;v&nbsp;rukou neunesl. Děda páchl močí a&nbsp;já&nbsp;na&nbsp;stromě ani nedutal, aby se&nbsp;nezastavil a&nbsp;nedal se&nbsp;se&nbsp;mnou do&nbsp;řeči, nabízeje šňupeček.</span></p>
          <p class="chunk" data-nb-ref-number="627" data-nb-words="41" data-nb-chars="230"><span class="idea" data-nb-ref-number="679" id="idea679" data-nb-words="41" data-nb-chars="230">Sotva se&nbsp;odšoural k&nbsp;zákrutu cesty, zaklapala v&nbsp;lese kopyta a&nbsp;zahrčela kola. Ještě než se&nbsp;kočár objevil, věděl jsem, kdo to&nbsp;je. Natáhl jsem ruku po&nbsp;dubovém výhonku – ve&nbsp;chvílích nouze může být stejně mocnou zbraní jako vrbový prut.</span></p>
          <p class="chunk" data-nb-ref-number="628" data-nb-words="106" data-nb-chars="605"><span class="idea" data-nb-ref-number="680" id="idea680" data-nb-words="106" data-nb-chars="605">Svou oběť jsem si&nbsp;vybral, nemohla být svěřena nikomu než mně. Jako bandita jsem si&nbsp;uvázal přes tvář kapesník, pro případ, že&nbsp;by&nbsp;mi&nbsp;utekla. Vkročil jsem na&nbsp;cestu přímo před kočár. Proutkem jsem švihl bližšího z&nbsp;koní a&nbsp;ten se&nbsp;vzepjal, po&nbsp;něm i&nbsp;druhý, uskočil jsem právě včas. Rozjetý kočár přerval řemení, ještě kus jel sám a&nbsp;zapíchl se&nbsp;ojí do&nbsp;silnice, kočí sletěl z&nbsp;kozlíku, až&nbsp;to&nbsp;na&nbsp;štěrku křuplo. Vaz si&nbsp;však nezlomil, protože zasténal, když jsem ho&nbsp;překročil a&nbsp;došel si&nbsp;pro jeho pána. Střecha kočáru byla vyboulená a&nbsp;prasklá, musel jsem se&nbsp;zachechtat při pomyšlení na&nbsp;napudrovanou hlavu pana nadlesního.</span></p>
          <p class="chunk" data-nb-ref-number="629" data-nb-words="307" data-nb-chars="1795"><span class="idea" data-nb-ref-number="681" id="idea681" data-nb-words="307" data-nb-chars="1795">Pasažér se&nbsp;tím smíchem vyděsil a&nbsp;asi zapomněl i&nbsp;na&nbsp;bolest. Myslel si, že&nbsp;ho&nbsp;přepadli lupiči, vlastně tomu tak bylo. Sklo v&nbsp;okénku s&nbsp;klapnutím spadlo a&nbsp;začernalo se&nbsp;v&nbsp;něm ústí hlavně. Bambitka spustila s&nbsp;ohlušujícím prásknutím a&nbsp;kulka prolétla vysoko nad mou hlavou. Rána se&nbsp;mnou však provedla něco podivuhodného: rozdvojila mě, aniž bych byl zasažen. Zatímco baron se&nbsp;krčil za&nbsp;zadní nápravou a&nbsp;držel se&nbsp;za&nbsp;uši, neboť mu&nbsp;někde v&nbsp;komoře lebeční třískla do&nbsp;tisíce tympánů bolest, hastrman klidně přistoupil k&nbsp;oknu, strčil do&nbsp;něj pařát, vytáhl za&nbsp;ostří úzkou napřaženou dýku, odhodil ji, sáhl si&nbsp;pro objemné tělo vrchního nadlesního a&nbsp;protáhl ho&nbsp;otvorem. Dveře kočáru praskly a&nbsp;Kabelatsch řval jako tur. Opět jsem byl sám sebou. Ten muž mi&nbsp;ležel u&nbsp;nohou, bez parádního kabátu a&nbsp;bez drzostí, hlavu pod napudrovanými vlasy zkrvavenou. Nohy měl zamotané v&nbsp;teplé přikrývce a&nbsp;zběsile se&nbsp;je&nbsp;snažil vyprostit, byla překroucená a&nbsp;zachycená v&nbsp;kočáru, marně sebou mrskal ze&nbsp;strany na&nbsp;stranu. Slyšel jsem sliby i&nbsp;výhrůžky, pověsí mě&nbsp;prý na&nbsp;hák. Vzal jsem ho&nbsp;pod bradou tak jako rybář, když popadne úlovek, zaryl mu&nbsp;drápy pod kůži a&nbsp;do&nbsp;cukajícího jazyka. Pak bolestí omdlel. Odtáhl jsem ho&nbsp;ke&nbsp;Koňskému rybníku, do&nbsp;zátoky s&nbsp;mělkou vodou, kde písek přechází v&nbsp;bažinu a&nbsp;v&nbsp;noci se&nbsp;objevují sinavá světla. Snadno jsem nalezl lávku, která mne prve zachránila, a&nbsp;dopravil ten nehybný žok na&nbsp;samý konec prkna. Polibek na&nbsp;rozloučenou a&nbsp;potom si&nbsp;rychle utřít pusu, brr, obrátit oběť na&nbsp;břicho, ještě se&nbsp;třese, ale dušička už&nbsp;je&nbsp;na&nbsp;cestě, černější než krkavčí pírko. Překročil jsem tělo a&nbsp;postavil se&nbsp;za&nbsp;něj, zvedl mu&nbsp;nohy a&nbsp;šoupl bezvládný trup dopředu. Přepadl přes konec lávky a&nbsp;ponořil se, potom jsem nohy v&nbsp;hedvábných punčochách narovnal a&nbsp;prudce zatlačil na&nbsp;podrážky, jako bych tím nadutcem chtěl rybník zašpuntovat.</span></p>
          <p class="chunk" data-nb-ref-number="630" data-nb-words="191" data-nb-chars="1148"><span class="idea" data-nb-ref-number="682" id="idea682" data-nb-words="191" data-nb-chars="1148">Nejsem tak otrlý, aby mnou ten pohled neotřásl. Nad Vlhoští se&nbsp;kupily mraky, slunce se&nbsp;někde omeškalo, na&nbsp;cimbuří ronovské zříceniny se&nbsp;něco blyštělo. Z&nbsp;nehybné hladiny Koňského rybníka, z&nbsp;místa krytého rákosím a&nbsp;orobincem, kde z&nbsp;křovin pevného břehu vybíhá stará dřevěná lávka a&nbsp;končí nad bažinou, trčelo lidské tělo, v&nbsp;posledním odlesku bývalé marnivosti předvádějící sametové modré kalhoty ke&nbsp;kolenům, bílé punčochy obepínající lýtka, střevíce z&nbsp;černého safiánu s&nbsp;velikými tuhými mašlemi. Zbytek těla byl pod hladinou, vězel v&nbsp;něčem měkkém, pevném však až&nbsp;dost. Neznatelně se&nbsp;chvěl, jako by&nbsp;s&nbsp;ním tam dole někdo něco prováděl. Kolem trupu stoupaly bubliny a&nbsp;pukaly na&nbsp;hladině, každá v&nbsp;sobě nesla podivné smolné světýlko. Pak se&nbsp;začal pan nadlesní poroučet a&nbsp;pomalu zajížděl do&nbsp;rašeliny jako loď, co&nbsp;klesá přídí napřed. Zvedl jsem ruku k&nbsp;ústům – vraky trčící z&nbsp;vln mi&nbsp;nikdy nepřestanou nahánět hrůzu. Utekl jsem po&nbsp;lávce na&nbsp;břeh a&nbsp;tam se&nbsp;otočil. Z&nbsp;vody už&nbsp;koukaly jen vodnatelné kotníky a&nbsp;chodidla v&nbsp;bílých punčochách. Skvostné střevíce jsem měl v&nbsp;rukou a&nbsp;upaloval s&nbsp;nimi domů. Pro ty&nbsp;dole, kteří si&nbsp;teď Kabelatsche rozeberou, by&nbsp;jich bylo škoda.</span></p>
          <p class="chunk" data-nb-ref-number="631" data-nb-words="82" data-nb-chars="452"><span class="idea" data-nb-ref-number="683" id="idea683" data-nb-words="82" data-nb-chars="452">Cesta nahoru netrvala ani dvě hodiny. Jakmile jsem byl u&nbsp;studánky, pleskl jsem sebou do&nbsp;kamenného žlabu, až&nbsp;se&nbsp;voda rozstříkla do&nbsp;mechu a&nbsp;do&nbsp;trávy. Seděl jsem tam jako v&nbsp;železné vaně, svlékl si&nbsp;ve&nbsp;vodě šaty a&nbsp;pořádně je&nbsp;vymáchal. Myslel jsem na&nbsp;to, co&nbsp;z&nbsp;nich smývám. Prosil jsem bůžky o&nbsp;odpuštění. Poté jsem zaklonil hlavu, opřel se&nbsp;o&nbsp;opracovaný kámen a&nbsp;v&nbsp;chladivé lázni si&nbsp;po&nbsp;té&nbsp;šílené noci a&nbsp;přízračném ránu odpočal. Ve&nbsp;Staré Vsi odbíjeli jedenáctou.</span></p>
          <p class="chunk" data-nb-ref-number="632" data-nb-words="40" data-nb-chars="202"><span class="idea" data-nb-ref-number="684" id="idea684" data-nb-words="40" data-nb-chars="202">Do&nbsp;plotového sloupu nad žlabem bylo vyryto srdce. K&nbsp;a&nbsp;J, četl jsem v&nbsp;něm na&nbsp;jaře. K&nbsp;a&nbsp;nic stálo tam teď, namísto J&nbsp;jen uštípnutý kámen. Někdo sem vystoupil s&nbsp;kladivem a&nbsp;dlátem a&nbsp;oddělil mrtvé od&nbsp;živých.</span></p>
          <p class="chunk" data-nb-ref-number="633" data-nb-words="65" data-nb-chars="373"><span class="idea" data-nb-ref-number="685" id="idea685" data-nb-words="65" data-nb-chars="373">Vylezl jsem ze&nbsp;žlabu a&nbsp;až&nbsp;nyní si&nbsp;všiml, jak je&nbsp;tráva kolem studánky zdupaná. Čerstvě vyšlapaná stezka vedla vzhůru, kde se&nbsp;zatáčela mezi buky. Když jsem se&nbsp;ohlédl, mé&nbsp;vlastní šlépěje už&nbsp;nebylo skoro vidět, zatímco z&nbsp;druhé strany, směrem od&nbsp;Vsi, muselo toho rána rozhrnovat trávu aspoň šest párů nohou. Znovu jsem vzhlédl k&nbsp;úběžníku cest a&nbsp;tichými kroky se&nbsp;vydal k&nbsp;vrcholu.</span></p>
          <p class="chunk" data-nb-ref-number="634" data-nb-words="40" data-nb-chars="235"><span class="idea" data-nb-ref-number="686" id="idea686" data-nb-words="40" data-nb-chars="235">Mezi kmeny se&nbsp;něco zablesklo – vzpomněl jsem na&nbsp;bludičky, spatřené v&nbsp;noci nad močálem. Nyní byl den a&nbsp;bílé plamínky v&nbsp;zeleni nebyly strašné, naopak. Měla je&nbsp;na&nbsp;svědomí jediná vlající říza, zatímco jiná roucha se&nbsp;poklidně řasila opodál.</span></p>
          <p class="chunk" data-nb-ref-number="635" data-nb-words="67" data-nb-chars="401"><span class="idea" data-nb-ref-number="687" id="idea687" data-nb-words="67" data-nb-chars="401">Přikradl jsem se&nbsp;co&nbsp;možná nejblíž, aby mě&nbsp;dívky nespatřily. Poznal jsem je, všechny byly ze&nbsp;Vsi a&nbsp;náležely ke&nbsp;Kateřinině družině. Tři stály pod tlustým a&nbsp;tři pod štíhlým vrcholem obřího vejce a&nbsp;rozhoupávaly je, až&nbsp;se&nbsp;borovice rostoucí z&nbsp;viklanu klátily ze&nbsp;strany na&nbsp;stranu, dole jen nepatrně, zato nahoře jako by&nbsp;jejich korunami lomcoval vichr. Okolní les stál tichý a&nbsp;nehybný, pouhá divadelní kulisa.</span></p>
          <p class="chunk" data-nb-ref-number="636" data-nb-words="100" data-nb-chars="622"><span class="idea" data-nb-ref-number="688" id="idea688" data-nb-words="100" data-nb-chars="622">Kateřina se&nbsp;kamene nedotýkala. Bosa tančila po&nbsp;trávě požaté v&nbsp;nevelkém kruhu kolem viklanu, levou ruku zaťatou v&nbsp;pěst, v&nbsp;pravé svůj kostěný srp. Její tanec byl vážný a&nbsp;slavnostní, tou zbraní snad příbuzný starověkým bojovým tancům. Vypadala jako Athéna, nebo aspoň jako herečka, která ji&nbsp;představuje, pohybovala se&nbsp;s&nbsp;grácií a&nbsp;samozřejmostí, nevypočitatelné pošvihávání srpem pak v&nbsp;sobě mělo něco varovného – náznak možného šílenství. Jistě by&nbsp;litoval ten, kdo by&nbsp;se&nbsp;jí&nbsp;připletl do&nbsp;cesty. Nepoznával jsem ji. Měla zavřené oči, na&nbsp;tváři žádnou masku, nic, jen své city. Byla tu&nbsp;bolest, lítost, žal. Jako by&nbsp;tančila naposled.</span></p>
          <p class="chunk" data-nb-ref-number="637" data-nb-words="99" data-nb-chars="634"><span class="idea" data-nb-ref-number="689" id="idea689" data-nb-words="99" data-nb-chars="634">Pařížské léto sedmnáct set devadesát dva, tohle se&nbsp;mi&nbsp;vybavilo při pohledu na&nbsp;její zvláštní počínání. Jako tajný vyslanec Fridricha Viléma jsem uvízl ve&nbsp;městě, kde to&nbsp;vřelo jedním povstáním za&nbsp;druhým a&nbsp;zuřivá lůza si&nbsp;podávala prapor revoluce s&nbsp;nespokojenými příslušníky měšťanského stavu. Pozoroval jsem ze&nbsp;svého balkonu proudy lidí valící se&nbsp;ulicí a&nbsp;snažící se&nbsp;vlámat do&nbsp;zabedněných paláců, než je&nbsp;smete nápor těch, kteří se&nbsp;ženou za&nbsp;nimi. Na&nbsp;základě ustanovení vládního výboru byla zrovna přiznána občanská práva choromyslným. Samaritánští bratři, kteří se&nbsp;starali o&nbsp;blázny, byli vyhnáni z&nbsp;města a&nbsp;jejich svěřenci vypuštěni do&nbsp;ulic.</span></p>
          <p class="chunk" data-nb-ref-number="638" data-nb-words="147" data-nb-chars="911"><span class="idea" data-nb-ref-number="690" id="idea690" data-nb-words="147" data-nb-chars="911">V&nbsp;té&nbsp;naší řádila toho dne skupinka dvou tuctů otrhanců, kteří se&nbsp;buď hlasitě smáli, anebo nešťastně naříkali, ale pořád se&nbsp;drželi jeden druhého za&nbsp;šosy jako ztracené děti. Vcelku nebyli nebezpeční, až&nbsp;na&nbsp;vyzáblou stařenu, která je&nbsp;vedla. Neměla oči, jen dvě slepé jamky, na&nbsp;rtech pak rozmarný úsměv. Rozháněla se&nbsp;šavlí, kterou sebrala kdovíkde, předvádějíc s&nbsp;tou vznešenou zbraní pajdavý taneček. Zařičela radostí pokaždé, když se&nbsp;jí&nbsp;podařilo někoho v&nbsp;davu přetáhnout, ať&nbsp;to&nbsp;byl lůzou vysvobozený blázen, anebo vyhladovělý příštipkář, který si&nbsp;šel vyřídit účty s&nbsp;vrchností. Mladíkovi v&nbsp;oděvu venkovana rozsekla ústa, rozcuchané holce v&nbsp;pánských nohavicích málem uťala ruku. Doprovázel ji&nbsp;hrbatec, který jásal nad každým úspěšným zásahem výskoky do&nbsp;vzduchu jako cvičená opice. I&nbsp;na&nbsp;něj však došlo, čepel se&nbsp;mu&nbsp;zaryla do&nbsp;šíje jako gilotina a&nbsp;on&nbsp;se&nbsp;skácel babě pod nohy. Ta&nbsp;přes něj upadla a&nbsp;vzápětí byla ušlapána.</span></p>
          <p class="chunk" data-nb-ref-number="639" data-nb-words="60" data-nb-chars="369"><span class="idea" data-nb-ref-number="691" id="idea691" data-nb-words="60" data-nb-chars="369">Teď se&nbsp;tu&nbsp;mezi stromy proplétala s&nbsp;naostřeným srpem Katynka, taky jako slepá, propínala nohy, hroutila se&nbsp;v&nbsp;bocích a&nbsp;pažemi rozrážela vzduch, jako by&nbsp;jí&nbsp;smýkaly vzbouřené vlny. Srp zatím sekal, kosil, požínal. Pochopil jsem. Hora se&nbsp;třásla a&nbsp;kámen se&nbsp;houpal, úroda v&nbsp;údolí byla téměř zralá: zvlněné žluté moře, kterým teď Katynčina mysl proplouvala jako průzkumný člun.</span></p>
        </section>
        <section>
          <p class="chunk" data-nb-ref-number="640" data-nb-words="123" data-nb-chars="754"><span class="idea" data-nb-ref-number="692" id="idea692" data-nb-words="123" data-nb-chars="754">Ještě dvě drobné události toho dne mě&nbsp;znepokojily a&nbsp;obě, jak se&nbsp;dohaduji, souvisely s&nbsp;tancem u&nbsp;vlhošťského viklanu. Dole jsem potkal Fidelia, uháněl hlava nehlava, jako by&nbsp;chtěl horu co&nbsp;nejrychleji oběhnout. Sutanu měl do&nbsp;půl těla svlečenou a&nbsp;utaženou v&nbsp;pase, na&nbsp;nahé hrudi, ramenou a&nbsp;pažích se&nbsp;leskly svaly a&nbsp;z&nbsp;černých vlasů stékal pot. Sukně si&nbsp;držel vyhrnuté. Jeho silné šlachovité nohy vůbec nepatřily knězi, spíš pouťovému zápasníkovi. Lekl se&nbsp;mě, a&nbsp;jen se&nbsp;zastavil, rychle se&nbsp;pokřižoval. Zůstal jsem ohromeně stát. Že&nbsp;by&nbsp;staroveské šílenství postihlo i&nbsp;jeho? Nebylo to&nbsp;poprvé, co&nbsp;jsem ho&nbsp;viděl, jak bez cíle utíká lesem. Ale setkání se&nbsp;mnou ho&nbsp;očividně zaskočilo, natolik byl při smyslech. Styděl se, potřeboval své nedůstojné chování ospravedlnit.</span></p>
          <p class="chunk" data-nb-ref-number="641" data-nb-words="25" data-nb-chars="128"><span class="idea" data-nb-ref-number="693" id="idea693" data-nb-words="25" data-nb-chars="128">„Vyhání to&nbsp;nemoc z&nbsp;těla, barone. A&nbsp;někdy i&nbsp;tělesnou moc.“ Usmál se, nejspíš v&nbsp;domnění, že&nbsp;se&nbsp;mnou může hovořit jako muž s&nbsp;mužem.</span></p>
          <p class="chunk" data-nb-ref-number="642" data-nb-words="8" data-nb-chars="45"><span class="idea" data-nb-ref-number="694" id="idea694" data-nb-words="8" data-nb-chars="45">„Když je&nbsp;jí&nbsp;moc,“ zazubil jsem se&nbsp;povzbudivě.</span></p>
          <p class="chunk" data-nb-ref-number="643" data-nb-words="73" data-nb-chars="423"><span class="idea" data-nb-ref-number="695" id="idea695" data-nb-words="73" data-nb-chars="423">„Nedělám to&nbsp;před farníky, ale občas mě&nbsp;při tom někdo zahlédne, všem očím se&nbsp;nemůžu schovat. Nakonec to&nbsp;není žádný hřích. Tohle ne.“ Mezi slovy se&nbsp;snažil popadnout dech. „Náš Pán mě&nbsp;obdařil silou, kterou nesmím používat jako ostatní muži. Chci-li se&nbsp;zbavit nejapných myšlenek, zkouším modlitby a&nbsp;běhání po&nbsp;lesích.“ Nečekal na&nbsp;odpověď a&nbsp;odkráčel. Díval jsem se&nbsp;za&nbsp;ním, dal se&nbsp;do&nbsp;klusu a&nbsp;do&nbsp;ostrého běhu přes kořeny na&nbsp;pěšině.</span></p>
          <p class="chunk" data-nb-ref-number="644" data-nb-words="83" data-nb-chars="516"><span class="idea" data-nb-ref-number="696" id="idea696" data-nb-words="83" data-nb-chars="516">Došel jsem domů s&nbsp;žaludkem sevřeným hlady a&nbsp;ihned usedl k&nbsp;prostřenému stolu, hospodyně mi&nbsp;připravila marinovaný jazyk s&nbsp;nakládanými houbami a&nbsp;černým chlebem. Jedl jsem na&nbsp;terase a&nbsp;zasytil se&nbsp;rychle, pohled na&nbsp;Vlhošť mi&nbsp;nedopřál klidu, takže jsem i&nbsp;zbytek pokrmu naházel rybám. Nato jsem vystoupil na&nbsp;Věž, vzal si&nbsp;k&nbsp;ruce dalekohled a&nbsp;z&nbsp;kulatého okénka pod střechou dlouho hleděl na&nbsp;kulatou horu. Těsně pod nehybným vrcholkem jsem zahlédl podivné zvichřené komíhání, jako by&nbsp;tam skřeti třásli několika stromy najednou.</span></p>
        </section>
        <section>
          <p class="chunk" data-nb-ref-number="645" data-nb-words="161" data-nb-chars="944"><span class="idea" data-nb-ref-number="697" id="idea697" data-nb-words="161" data-nb-chars="944">Po&nbsp;zmizení nadlesního z&nbsp;Lipé se&nbsp;vedlo vyšetřování a&nbsp;slušelo se, abych mu&nbsp;byl aspoň občas přítomen. Rychtář ani policejní úředník z&nbsp;města, jehož doprovázel hromotlucký biřic, nenašli ke&nbsp;zraněnému kočímu žádného dalšího svědka a&nbsp;chystali se&nbsp;uzavřít případ jako nevyřešený. Ani revírník Škvor k&nbsp;tomu nedokázal mnoho říci a&nbsp;kroutil hlavou hlavně nad nálezem pohozené bambitky a&nbsp;dýky – jeho ohaři je&nbsp;očichali a&nbsp;pak, světe div se, začali štěkat na&nbsp;pana barona a&nbsp;jeho nové boty. Však za&nbsp;to&nbsp;dostali co&nbsp;proto. Škvor tvrdil, že&nbsp;kdyby se&nbsp;mu&nbsp;v&nbsp;lese usadil loupežník, on&nbsp;sám by&nbsp;o&nbsp;tom věděl jako první a&nbsp;počkal si&nbsp;na&nbsp;něj. Pak se&nbsp;ukázalo, že&nbsp;Kabelatsch po&nbsp;sobě zanechal tisícové dluhy u&nbsp;lichvářů v&nbsp;Dubé a&nbsp;v&nbsp;Hradišti. Ctihodná vyšetřovací komise, v&nbsp;níž jsem seděl i&nbsp;já, došla k&nbsp;závěru, že&nbsp;nadlesní utekl, aby neskončil na&nbsp;pranýři nebo v&nbsp;šatlavě, navíc zaonačil své zběhnutí jako přepadení. Policejní úředník toto vysvětlení přijal, tvářil se&nbsp;však pochybovačně.</span></p>
          <p class="chunk" data-nb-ref-number="646" data-nb-words="276" data-nb-chars="1582"><span class="idea" data-nb-ref-number="698" id="idea698" data-nb-words="276" data-nb-chars="1582">Po&nbsp;Vsi se&nbsp;nemluvilo o&nbsp;ničem jiném než o&nbsp;tom, že&nbsp;jsou tu&nbsp;drábové z&nbsp;města. Pater Fidelius neměl k&nbsp;celé záležitosti co&nbsp;říct a&nbsp;pomodlil se&nbsp;za&nbsp;Kabelatsche a&nbsp;odpuštění jeho hříchů, ale Voves nás v&nbsp;hospodě překvapil poznámkou, že&nbsp;v&nbsp;tak čarovném kraji jako tento se&nbsp;ani nemohou nedít divné věci a&nbsp;on&nbsp;osobně má&nbsp;pocit, že&nbsp;nadlesní je&nbsp;mrtvý a&nbsp;že&nbsp;ho&nbsp;zabilo něco nepředstavitelného. Trochu se&nbsp;mi&nbsp;při tom zpotily dlaně. Po&nbsp;mně znervózněl i&nbsp;farář, to&nbsp;když se&nbsp;policejní úředník zeptal, zda se&nbsp;ve&nbsp;Vsi či&nbsp;v&nbsp;okolí vyskytly případy posedlosti ďáblem – posedlý člověk mohl nadlesního unést a&nbsp;někde ho&nbsp;mučit. Stejně jako na&nbsp;Kolářovi i&nbsp;na&nbsp;Fideliovi bylo vidět, že&nbsp;s&nbsp;celou záležitostí nechce nic mít a&nbsp;policajtova všetečnost mu&nbsp;vadí. A&nbsp;učitel, jako by&nbsp;necítil náhlé dusno, žvanil dál: ve&nbsp;vesnici se&nbsp;konají pohanské obřady a&nbsp;pěstuje se&nbsp;dionýský kult, chasa je&nbsp;zkažená, za&nbsp;což je&nbsp;možno poděkovat předchozímu učiteli, který byl příliš mírný, on&nbsp;však musí bohužel říci, že&nbsp;k&nbsp;lumpárnám a&nbsp;nekřesťanskému uctívání model navádí mladé lidi, a&nbsp;dokonce i&nbsp;děti tady dcera našeho pana rychtáře. Ohromeně jsme na&nbsp;něj hleděli a&nbsp;nevěřili vlastním uším – vždyť to&nbsp;byl on, kdo si&nbsp;tak liboval v&nbsp;lidových zvycích a&nbsp;rád se&nbsp;jich účastnil, ochotný udělat ze&nbsp;sebe šaška, jen aby byl na&nbsp;chvíli nablízku Katynce. Teď ze&nbsp;sebe dělal svatouška, asi proto, aby si&nbsp;ho&nbsp;úřady nezačaly spojovat s&nbsp;volnomyšlenkářstvím. Další vysvětlení znělo: odveta za&nbsp;drsné žertování při oslavě letnic. Najednou z&nbsp;nás byli spojenci, z&nbsp;Fidelia, Koláře a&nbsp;ze&nbsp;mne – popřeli jsme, že&nbsp;bychom o&nbsp;takových praktikách něco slyšeli. Načež jsem dodal směrem k&nbsp;Vovsovi:</span></p>
          <p class="chunk" data-nb-ref-number="647" data-nb-words="88" data-nb-chars="514"><span class="idea" data-nb-ref-number="699" id="idea699" data-nb-words="88" data-nb-chars="514">„Jako učitel nesmíte opomíjet povahu zdejších lidí, která je&nbsp;chvíli vznětlivá jako oheň, potom zas mírná jako voda v&nbsp;potoce. Ještě to&nbsp;s&nbsp;nimi neumíte.“ Chvíli na&nbsp;mě&nbsp;civěl, než mu&nbsp;došlo, že&nbsp;jsem zdůraznil dvě slova, která když se&nbsp;spojí, tvoří v&nbsp;němčině jméno Feuerbach, pak už&nbsp;držel pusu a&nbsp;po&nbsp;odjezdu úředníka s&nbsp;drábem odtáhl jako spráskaný pes. Zapili jsme nepříjemnost rosolkou a&nbsp;rozloučili se. Venku mě&nbsp;Fidelius pozval k&nbsp;sobě. Neměl jsem vůbec chuť jít, ale naléhavý výraz jeho tváře mě&nbsp;přiměl kývnout na&nbsp;souhlas.</span></p>
          <p class="chunk" data-nb-ref-number="648" data-nb-words="81" data-nb-chars="510"><span class="idea" data-nb-ref-number="700" id="idea700" data-nb-words="81" data-nb-chars="510">Cestou jsme nepronesli jediné slovo, střed vesnice byl stále ochromený přítomností drába a&nbsp;jako by&nbsp;ani nedýchal. Lidé se&nbsp;jen dohadovali, proč tu&nbsp;byl; leckdo neměl čisté svědomí. Nad špičatými střechami se&nbsp;ještě modralo nebe, nohama jsme se&nbsp;už&nbsp;brodili v&nbsp;soumraku a&nbsp;za&nbsp;okny se&nbsp;opatrně rozsvěcely lampy. Za&nbsp;hranicí bývalého opevnění zástavba zřídla, parcely se&nbsp;rozšířily a&nbsp;chalupy dostaly bukoličtější ráz. Tady se&nbsp;dýchalo volněji. Ubohá fara už&nbsp;byla na&nbsp;dohled, nad její zahradou se&nbsp;třpytila první večerní hvězda.</span></p>
          <p class="chunk" data-nb-ref-number="649" data-nb-words="60" data-nb-chars="370"><span class="idea" data-nb-ref-number="701" id="idea701" data-nb-words="60" data-nb-chars="370">Fidelius mi&nbsp;otevřel. V&nbsp;temné síni mne vzal za&nbsp;rameno a&nbsp;lehce mě&nbsp;postrčil do&nbsp;malého výklenku pod schody vedoucími na&nbsp;půdu. Byla zde oproti venku úplná tma, ale namísto očekávaných sklenic se&nbsp;zavařeninou jsem nahmatal železnou kliku a&nbsp;jemné lištové zdobení bytelných dvířek. Nebyla zamčená, smekl jsem tedy klobouk a&nbsp;vstoupil. Vlasy jsem se&nbsp;otřel o&nbsp;nízké kamenné nadpraží.</span></p>
          <p class="chunk" data-nb-ref-number="650" data-nb-words="141" data-nb-chars="857"><span class="idea" data-nb-ref-number="702" id="idea702" data-nb-words="141" data-nb-chars="857">Místnost byla velmi malá a&nbsp;tmavá, ale světla tu&nbsp;bylo víc než v&nbsp;síni; vpouštěla je&nbsp;úzká slídová okénka. Rozhlédl jsem se&nbsp;po&nbsp;té&nbsp;komoře, dříve se&nbsp;tu&nbsp;patrně skladovaly školní lavice a&nbsp;vycpaná zvířata. A&nbsp;ještě dřív, za&nbsp;hospodáře, jehož už&nbsp;nikdo nepamatoval, tu&nbsp;mohla být spíž nebo máselnice. Bylo tu&nbsp;překvapivě sucho. Fidelius toho využil ve&nbsp;svůj prospěch; v&nbsp;šeru jsem viděl police a&nbsp;na&nbsp;nich tlusté i&nbsp;tenké svazky, spolu s&nbsp;dřevěnými deskami uchovávajícími nesvázaná lejstra. Když jsem si&nbsp;jedno dal až&nbsp;před oči a&nbsp;zašilhal na&nbsp;písmena, došlo mi, kam jsem byl zaveden: do&nbsp;matriky, jež knězi sloužila jako druhá, soukromější knihovna a&nbsp;pracovna. Na&nbsp;kožených hřbetech v&nbsp;policích jsem zahlédl několik slavných jmen tlustě vyvedených ve&nbsp;zlatě: Ovidius, Vergilius a&nbsp;Homér. A&nbsp;kousek pod nimi, k&nbsp;mému velkému překvapení, leželo nesvázané, ručně opsané pojednání od&nbsp;Vesalia.</span></p>
          <p class="chunk" data-nb-ref-number="651" data-nb-words="89" data-nb-chars="537"><span class="idea" data-nb-ref-number="703" id="idea703" data-nb-words="89" data-nb-chars="537">Farář zavřel dveře a&nbsp;rozsvítil lampu. I&nbsp;zde byla nad regálem s&nbsp;knihami vyřezávaná lebka a&nbsp;pod ní&nbsp;rozvinutý svitek, stejně jako ve&nbsp;světnici. Nápis zněl: Spinam timet quicunque, non carpet rosam. Kdo se&nbsp;bojí trnů, neutrhne růži. Rozhlédl jsem se. Nyní jsem spatřil malý vyřezávaný psací stůl s&nbsp;palcovou ohrádkou, aby brky, papíry a&nbsp;kalamáře nepadaly na&nbsp;zem, a&nbsp;také důmyslnou židli vyrobenou z&nbsp;trojnožky, do&nbsp;níž byl zapuštěn dřevěný šnek a&nbsp;na&nbsp;něm otáčecí sedátko s&nbsp;opěradlem; ty&nbsp;původně patřily k&nbsp;jinému kusu nábytku. Jistě Fideliova práce.</span></p>
          <p class="chunk" data-nb-ref-number="652" data-nb-words="87" data-nb-chars="547"><span class="idea" data-nb-ref-number="704" id="idea704" data-nb-words="87" data-nb-chars="547">Farář mi&nbsp;tu&nbsp;kuriózní židli nabídl a&nbsp;začal se&nbsp;probírat papíry ležícími na&nbsp;stole. Byl rozčilený a&nbsp;netrpělivý, evidentně něco hledal, čímž se&nbsp;stalo, že&nbsp;převrhl kalamář a&nbsp;vylil inkoust, který v&nbsp;malé místnosti hned kysele začpěl. Očekával jsem šťavnatou kletbu, ta&nbsp;nepřišla. Fidelius mlčel a&nbsp;se&nbsp;zarážející samozřejmostí utřel inkoust cípem sutany, jako by&nbsp;to&nbsp;byla zástěra řemeslníka. Konečně našel, co&nbsp;hledal, byly to&nbsp;čtyři zažloutlé listy kvartového formátu. Zvedl lampu a&nbsp;usadil se&nbsp;s&nbsp;nimi na&nbsp;šatní truhlu stojící u&nbsp;hrubé omítnuté, dávno nebílené zdi.</span></p>
          <p class="chunk" data-nb-ref-number="653" data-nb-words="404" data-nb-chars="2418"><span class="idea" data-nb-ref-number="705" id="idea705" data-nb-words="404" data-nb-chars="2418">Fidelius mě&nbsp;do&nbsp;kroniky nahlédnout nenechal, přestože jsem na&nbsp;to&nbsp;jako vrchnost měl plné právo. Spokojil jsem se&nbsp;s&nbsp;tím, co&nbsp;mi&nbsp;přečte. Zápis, který vybral, byl starý osm let a&nbsp;po&nbsp;stranách doplněný datovanými poznámkami mnohem mladšími. Zmiňoval Katynku. Starý kněz zde psal o&nbsp;dětech, na&nbsp;něž dohlížel, které učil, biřmoval a&nbsp;připravoval na&nbsp;život dobrých křesťanů. Vzpomínal i&nbsp;na&nbsp;léta působení v&nbsp;semináři a&nbsp;učitelování v&nbsp;šlechtických rodinách. Několikrát dal ve&nbsp;svých zápisech průchod citům, právě v&nbsp;souvislosti s&nbsp;Kateřinou. Tak pronikavý a&nbsp;mimořádný duch, jak psal, nesídlil v&nbsp;žádném chlapci z&nbsp;těch, s&nbsp;nimiž se&nbsp;kdy setkal, dívka však nebude mít příležitost jej řádně využít. Farář měl navíc pochyby o&nbsp;její způsobilosti chodit ke&nbsp;svatému přijímání, neboť děvče mělo vrtkavou povahu a&nbsp;jevilo sklony k&nbsp;podivným názorům a&nbsp;mělo nebezpečné nápady; jednou za&nbsp;vesnicí přistihl dívky, jak si&nbsp;hrají na&nbsp;ukřižování. Katynka byla nahý Kristus s&nbsp;čelem podrápaným ostny trnkového věnečku a&nbsp;dlaněmi rozpíchanými ševcovským šídlem. Ostatní nad ní&nbsp;upřímně plakaly, i&nbsp;ona nad sebou. Farář sám ji&nbsp;z&nbsp;kříže sundal, odvraceje zrak od&nbsp;těla, na&nbsp;němž již bylo znát počínající dospívání. Dostala přísné napomenutí od&nbsp;něj i&nbsp;od&nbsp;otce a&nbsp;k&nbsp;tomu měsíc domácího vězení, nesměla se&nbsp;stýkat s&nbsp;nikým kromě nich dvou a&nbsp;i&nbsp;učení se&nbsp;odbývalo na&nbsp;rychtě. A&nbsp;když ji&nbsp;konečně pustili, schovala se&nbsp;v&nbsp;lese a&nbsp;domů přišla až&nbsp;následující ráno, s&nbsp;horečkou. V&nbsp;té&nbsp;chvíli si&nbsp;na&nbsp;staré faře hospodyně postěžovala, že&nbsp;někdo v&nbsp;noci ukradl z&nbsp;kotce nejtlustšího králíka. Kněz šel na&nbsp;jistotu. Stihl to. Poblíž mýtiny, kde se&nbsp;dívky scházely k&nbsp;hrám, nalezl liščí noru a&nbsp;před ní&nbsp;zvíře vyděšené pachem dravce. Nora měla podobu rozevřeného chřtánu, někdo ji&nbsp;tak upravil: nad otvorem byly umístěny dvě jedlové šišky pro oči, kulatá tvář pak byla vyznačena klacíky a&nbsp;větvičkami. Dva jasně žluté paprsky z&nbsp;pampeliškových květů vybíhaly ke&nbsp;zvířeti, jež bylo spoutané na&nbsp;plochém kameni; objímaly je&nbsp;jako chapadla. Králík pištěl strachy. Kněz o&nbsp;tom nikomu neřekl, ani Kolářovi, jenom Katynce naznačil, že&nbsp;může přijít ke&nbsp;zpovědi, až&nbsp;se&nbsp;uzdraví. Nepřišla. Nepustil ji&nbsp;pak k&nbsp;biřmování. Přestala chodit do&nbsp;kostela a&nbsp;nikdo s&nbsp;ní&nbsp;nic nesvedl, jak rostla do&nbsp;krásy, její pověst ve&nbsp;Vsi dostávala čím dál tím víc trhlin. Když bylo dívce osmnáct, přišla za&nbsp;knězem a&nbsp;vyznala se&nbsp;z&nbsp;hříchů. Sám ji&nbsp;pak biřmoval a&nbsp;v&nbsp;zápiscích dal průchod naději, že&nbsp;pokud ji&nbsp;dříve sužoval neznámý démon, teď už&nbsp;ji&nbsp;nadobro opustil.</span></p>
          <p class="chunk" data-nb-ref-number="654" data-nb-words="8" data-nb-chars="43"><span class="idea" data-nb-ref-number="706" id="idea706" data-nb-words="8" data-nb-chars="43">Fidelius dočetl a&nbsp;zvedl ke&nbsp;mně zarudlé oči.</span></p>
          <p class="chunk" data-nb-ref-number="655" data-nb-words="12" data-nb-chars="86"><span class="idea" data-nb-ref-number="707" id="idea707" data-nb-words="12" data-nb-chars="86">„Nelámejte nad Kateřinou hůl,“ řekl jsem, stále ještě trochu zaražený letitým zápisem.</span></p>
          <p class="chunk" data-nb-ref-number="656" data-nb-words="29" data-nb-chars="172"><span class="idea" data-nb-ref-number="708" id="idea708" data-nb-words="29" data-nb-chars="172">Dotčeně poznamenal, že&nbsp;tak nikdy nečinil nad žádným z&nbsp;farníků. A&nbsp;dodal, že&nbsp;je&nbsp;přece správné vytáhnout nejprve břevno z&nbsp;oka svého. Ale když to&nbsp;říkal, maličko uhnul pohledem.</span></p>
          <p class="chunk" data-nb-ref-number="657" data-nb-words="41" data-nb-chars="227"><span class="idea" data-nb-ref-number="709" id="idea709" data-nb-words="41" data-nb-chars="227">„Ona ale není obyčejná ovečka z&nbsp;vašeho stáda,“ pokračoval jsem, „sám jste si&nbsp;to&nbsp;právě přečetl a&nbsp;cítí to&nbsp;i&nbsp;ti, kteří o&nbsp;popsané epizodě nic nevědí. Je&nbsp;to&nbsp;mimořádná bytost plná protikladů, ale čisté zlo byste v&nbsp;ní&nbsp;myslím nenašel.“</span></p>
          <p class="chunk" data-nb-ref-number="658" data-nb-words="36" data-nb-chars="217"><span class="idea" data-nb-ref-number="710" id="idea710" data-nb-words="36" data-nb-chars="217">„To v&nbsp;žádném smrtelníkovi,“ přikývl Fidelius, „stejně jako čisté dobro. Učitel má&nbsp;spoustu špatných vlastností, ale občas říká pravdu, třeba dnes, když mluvil o&nbsp;našem kraji, o&nbsp;jeho čarovnosti a&nbsp;o&nbsp;tom, co&nbsp;dělá s&nbsp;lidmi.“</span></p>
          <p class="chunk" data-nb-ref-number="659" data-nb-words="30" data-nb-chars="180"><span class="idea" data-nb-ref-number="711" id="idea711" data-nb-words="30" data-nb-chars="180">„Chcete říct, že&nbsp;kdyby Katynka nežila tady, pod Vlhoští, mezi Holanskými rybníky, byla by&nbsp;někdo úplně jiný. Souhlasím. Jsem tu&nbsp;sotva půl roku, ale už&nbsp;na&nbsp;sobě pozoruji jisté změny.“</span></p>
          <p class="chunk" data-nb-ref-number="660" data-nb-words="10" data-nb-chars="60"><span class="idea" data-nb-ref-number="712" id="idea712" data-nb-words="10" data-nb-chars="60">„K horšímu, nebo k&nbsp;lepšímu?“ Tmavé oči mu&nbsp;hořely očekáváním.</span></p>
          <p class="chunk" data-nb-ref-number="661" data-nb-words="30" data-nb-chars="161"><span class="idea" data-nb-ref-number="713" id="idea713" data-nb-words="30" data-nb-chars="161">„Ani k&nbsp;jednomu; a&nbsp;vlastně k&nbsp;obojímu. Přiblížil jsem se&nbsp;lidem jako nikdy dřív, začali mě&nbsp;zajímat, začal jsem se&nbsp;jim více podobat. Hm&nbsp;– je&nbsp;hloupé to&nbsp;takhle říkat.“</span></p>
          <p class="chunk" data-nb-ref-number="662" data-nb-words="39" data-nb-chars="199"><span class="idea" data-nb-ref-number="714" id="idea714" data-nb-words="39" data-nb-chars="199">„Není!“ vykřikl Fidelius. „Cítím to&nbsp;jako vy. Začínám se&nbsp;protivit Písmu a&nbsp;Božímu řádu, zoufám si&nbsp;pro to, a&nbsp;přece vím, že&nbsp;se&nbsp;s&nbsp;ním o&nbsp;to&nbsp;těsněji sžívám. Jsou to&nbsp;muka – ale není právě tohle pravý život?“</span></p>
          <p class="chunk" data-nb-ref-number="663" data-nb-words="11" data-nb-chars="58"><span class="idea" data-nb-ref-number="715" id="idea715" data-nb-words="11" data-nb-chars="58">„Je,“ řekl jsem a&nbsp;vstal, sahaje po&nbsp;klice. Ale zastavil mě.</span></p>
          <p class="chunk" data-nb-ref-number="664" data-nb-words="41" data-nb-chars="241"><span class="idea" data-nb-ref-number="716" id="idea716" data-nb-words="41" data-nb-chars="241">„Počkejte. Vy&nbsp;jste silný a&nbsp;tvrdošíjný, ale to&nbsp;já&nbsp;jsem taky. Měl bych k&nbsp;vám tucty otázek, ale nevyslovím je. Vy&nbsp;naopak máte spousty podezření o&nbsp;mé&nbsp;osobě, ale taktně mlčíte, protože jste přesvědčen, že&nbsp;svůj úřad přese všechno vykonávám dobře.“</span></p>
          <p class="chunk" data-nb-ref-number="665" data-nb-words="15" data-nb-chars="82"><span class="idea" data-nb-ref-number="717" id="idea717" data-nb-words="15" data-nb-chars="82">„Skutečně to&nbsp;tak nějak bude,“ hlesl jsem. „Ale co&nbsp;ode mne ještě chcete? Už&nbsp;půjdu.“</span></p>
          <p class="chunk" data-nb-ref-number="666" data-nb-words="9" data-nb-chars="57"><span class="idea" data-nb-ref-number="718" id="idea718" data-nb-words="9" data-nb-chars="57">„Chci, abyste Katynku odvedl, barone. Jí&nbsp;to&nbsp;tu&nbsp;nesvědčí.“</span></p>
          <p class="chunk" data-nb-ref-number="667" data-nb-words="9" data-nb-chars="40"><span class="idea" data-nb-ref-number="719" id="idea719" data-nb-words="9" data-nb-chars="40">Zůstal jsem na&nbsp;něj zírat a&nbsp;opět si&nbsp;sedl.</span></p>
          <p class="chunk" data-nb-ref-number="668" data-nb-words="10" data-nb-chars="49"><span class="idea" data-nb-ref-number="720" id="idea720" data-nb-words="10" data-nb-chars="49">„Mám si&nbsp;ji&nbsp;vzít? Odvézt do&nbsp;Prahy? Nebo do&nbsp;Vídně?“</span></p>
          <p class="chunk" data-nb-ref-number="669" data-nb-words="110" data-nb-chars="594"><span class="idea" data-nb-ref-number="721" id="idea721" data-nb-words="110" data-nb-chars="594">„Nevěříte, že&nbsp;vás žádám o&nbsp;takovou věc? A&nbsp;přece na&nbsp;vás apeluji: odvezte ji. Ať&nbsp;už&nbsp;jako svou ženu, nebo milenku. Učitel vás za&nbsp;to&nbsp;bude proklínat, i&nbsp;já&nbsp;vás budu nenávidět. Zároveň však budu vědět, že&nbsp;jste učinil správně. Je&nbsp;přesvědčená, že&nbsp;jí, a&nbsp;vlastně nám všem, hrozí nebezpečí, jež s&nbsp;sebou nese nová doba. Jaké? To&nbsp;neví. Strašné. Nenechte se&nbsp;mýlit tím, že&nbsp;v&nbsp;posledních dnech seká latinu. To&nbsp;jí&nbsp;není podobné. Ona něco tuší. A&nbsp;chystá si&nbsp;obranu. Vemte ji&nbsp;pod svou ochranu a&nbsp;jeďte s&nbsp;ní&nbsp;třeba ke&nbsp;všem čertům. Ano, klidně to&nbsp;takhle řeknu: ke&nbsp;všem čertům! Bude to&nbsp;pořád lepší, než kdyby zůstala tady.“</span></p>
          <p class="chunk" data-nb-ref-number="670" data-nb-words="25" data-nb-chars="161"><span class="idea" data-nb-ref-number="722" id="idea722" data-nb-words="25" data-nb-chars="161">Zavrtěl jsem hlavou. „Váš názor nesdílím, asi si&nbsp;nerozumíme. Já&nbsp;nikam odjíždět nebudu. Přišel jsem, abych zůstal. Mluvili jsme o&nbsp;našem kraji. Nemůžu ho&nbsp;opustit.“</span></p>
          <p class="chunk" data-nb-ref-number="671" data-nb-words="5" data-nb-chars="30"><span class="idea" data-nb-ref-number="723" id="idea723" data-nb-words="5" data-nb-chars="30">„Myslel jsem, že&nbsp;ji&nbsp;milujete.“</span></p>
          <p class="chunk" data-nb-ref-number="672" data-nb-words="128" data-nb-chars="740"><span class="idea" data-nb-ref-number="724" id="idea724" data-nb-words="128" data-nb-chars="740">O&nbsp;tom jsem se&nbsp;s&nbsp;ním nehodlal bavit a&nbsp;zvedl jsem se&nbsp;k&nbsp;odchodu. „Studený jako ryba,“ povzdechl si&nbsp;Fidelius tak, abych to&nbsp;slyšel, ale mé&nbsp;kroky to&nbsp;nezastavilo. V&nbsp;síni jsem si&nbsp;však spletl směr a&nbsp;namísto do&nbsp;ulice vyšel na&nbsp;dvorek. Nad hospodářskými budovami svítily hvězdy, byla světlá letní noc a&nbsp;ze&nbsp;zahrady bylo slyšet cvrčky. Chvíli mi&nbsp;trvalo, než jsem se&nbsp;zorientoval. Už&nbsp;jsem se&nbsp;chtěl vrátit do&nbsp;domu a&nbsp;projít jím na&nbsp;ulici, ale tu&nbsp;mi&nbsp;oko zavadilo o&nbsp;okénko dílny, zacloněné šlahouny popínavé růže. Za&nbsp;rudými květy, za&nbsp;jednou ze&nbsp;skleněných tabulek se&nbsp;bělala lidská tvář. Hleděla na&nbsp;mě, možná spíš skrze mne, zcela bez hnutí. Lehce se&nbsp;usmívala, ve&nbsp;své čisté dívčí dokonalosti nadpozemsky krásná…, kdyby nebylo dvou velkých nestejných lesklých očí.</span></p>
          <p class="chunk" data-nb-ref-number="673" data-nb-words="17" data-nb-chars="103"><span class="idea" data-nb-ref-number="725" id="idea725" data-nb-words="17" data-nb-chars="103">Tvář patřila Katynce. Její nehybné oči mi&nbsp;poroučely udělat čelem vzad a&nbsp;co&nbsp;nejrychleji ze&nbsp;dvora zmizet.</span></p>
        </section>
        <section>
          <p class="chunk" data-nb-ref-number="674" data-nb-words="74" data-nb-chars="438"><span class="idea" data-nb-ref-number="726" id="idea726" data-nb-words="74" data-nb-chars="438">Kolo za&nbsp;oknem se&nbsp;točilo, pod vnějším ostěním bylo vidět lopatky v&nbsp;nezadržitelném momentu vrcholné slávy, těsně před pádem dolů do&nbsp;studené koupele v&nbsp;náhonu. Voda stříkala na&nbsp;všechny strany a&nbsp;rozbíjela se&nbsp;o&nbsp;okenní tabulky v&nbsp;kapkách ustavičného deště. Mlýnice hlučela a&nbsp;rachotila, tady v&nbsp;patře jen tlumeně, zato v&nbsp;přízemí se&nbsp;nedalo vydržet. Zvykal jsem si&nbsp;pomalu, ale živý mlýn mě&nbsp;naplňoval radostí a&nbsp;nechal jsem kolo v&nbsp;pohybu i&nbsp;přes svátky.</span></p>
          <p class="chunk" data-nb-ref-number="675" data-nb-words="44" data-nb-chars="256"><span class="idea" data-nb-ref-number="727" id="idea727" data-nb-words="44" data-nb-chars="256">Ve&nbsp;dvou stříbrných svícnech hořelo po&nbsp;třech světlech, stůl byl prostřený červeně a&nbsp;modře a&nbsp;na&nbsp;přání hospodyně na&nbsp;něm chyběly nože; kdyby někdo položil jediný nůž střenkou vzhůru, jak mi&nbsp;vysvětlila, uklouzli by&nbsp;po&nbsp;něm duchové a&nbsp;za&nbsp;poranění by&nbsp;se&nbsp;zle mstili.</span></p>
          <p class="chunk" data-nb-ref-number="676" data-nb-words="110" data-nb-chars="668"><span class="idea" data-nb-ref-number="728" id="idea728" data-nb-words="110" data-nb-chars="668">Už&nbsp;po&nbsp;polednách přišla Katynka pomoci s&nbsp;přípravou hostiny. Byla ještě přísnější než hospodyně: pověsila na&nbsp;příborník s&nbsp;ostrými noži a&nbsp;vidličkami zámek. Když jsem se&nbsp;zeptal, kde nechala svůj kostěný srp, řekla, že&nbsp;je&nbsp;protentokrát bezpečně zahrabaný. Potom rozestavila všechny hrnce, mísy a&nbsp;díže po&nbsp;nábytku a&nbsp;ozdobila je&nbsp;vlastnoručně ušitými hadrovými panáčky. Byly to&nbsp;dárky pro dobré duchy. Na&nbsp;minutu v&nbsp;šest vstoupil rychtář, s&nbsp;kloboukem v&nbsp;jedné a&nbsp;lahví rosolky v&nbsp;druhé ruce. Brzy po&nbsp;něm dorazili Voves s&nbsp;Fideliem a&nbsp;nakonec udýchaný Francl. Pozval jsem také šafáře, ale omluvil se, že&nbsp;by&nbsp;raději slavil s&nbsp;rodinou. V&nbsp;sedm hodin jsem pokynul hospodyni, aby nosila na&nbsp;stůl.</span></p>
          <p class="chunk" data-nb-ref-number="677" data-nb-words="257" data-nb-chars="1481"><span class="idea" data-nb-ref-number="729" id="idea729" data-nb-words="257" data-nb-chars="1481">Začali jsme polévkou z&nbsp;rybích hlav, pak přišla na&nbsp;řadu pečená štika v&nbsp;kyselé smetanové omáčce a&nbsp;čerstvý chléb. Ryby jsme nachytali ráno s&nbsp;Franclem pod hrází, lovili jsme je&nbsp;na&nbsp;malé běličky a&nbsp;výborně jsme se&nbsp;bavili. Teď jsem jim naléval zlaté rýnské, učitel je&nbsp;hltal a&nbsp;farář usrkával. Koláře jsem uctil černým pivem poté, co&nbsp;jsem si&nbsp;dosyta vychutnal jeho grimasy nad vínem. Po&nbsp;večeři přinesla služebná naklíčenou čočku a&nbsp;semenec a&nbsp;tahali jsme každý po&nbsp;klíčku, aby se&nbsp;vidělo, kdo bude mít největší úrodu. Poslední tahal Fidelius, který se&nbsp;nad rybou dožadoval nože a&nbsp;nedostal ho; nyní se&nbsp;zdráhal zúčastnit další barbarské pošetilosti, jak to&nbsp;nazval, navíc ho&nbsp;trápily oči – měl je&nbsp;červené a&nbsp;uhýbal jimi před světlem i&nbsp;našimi pohledy. Kateřina ho&nbsp;přemluvila, on&nbsp;zatáhl a&nbsp;vyhrál. Těžko říct, koho to&nbsp;zaskočilo víc, zda jeho, nebo nás. Rychle se&nbsp;vzpamatoval a&nbsp;řekl, že&nbsp;i&nbsp;on&nbsp;občas sklízí zrno, pokud je&nbsp;dobře zaseté. Významně se&nbsp;na&nbsp;ni&nbsp;podíval. Katynka sklopila oči a&nbsp;bouchla talířem o&nbsp;stůl víc, než bylo nutné. Pak ale ke&nbsp;knězi přistoupila, ovinula jeho výhonek červenou stuhou, zabalila ho&nbsp;do&nbsp;vlhkého bílého klůcku a&nbsp;vrátila mu&nbsp;ho&nbsp;– má&nbsp;ho&nbsp;prý nazítří na&nbsp;svatého Jana vyhodit z&nbsp;okna fary do&nbsp;zahrady, jeho stádečko se&nbsp;pak mnohanásobně rozroste. Čekal jsem od&nbsp;něj pohrdavý smích, a&nbsp;nedočkal jsem se, Fidelius dárek obřadně, s&nbsp;vážným a&nbsp;soustředěným výrazem v&nbsp;tváři převzal, a&nbsp;než jej schoval v&nbsp;záhybu sutany, byla to&nbsp;náhoda, anebo záměr, že&nbsp;se&nbsp;spodní částí dlaně otřel o&nbsp;bílé dívčino zápěstí?</span></p>
          <p class="chunk" data-nb-ref-number="678" data-nb-words="103" data-nb-chars="618"><span class="idea" data-nb-ref-number="730" id="idea730" data-nb-words="103" data-nb-chars="618">Všiml si&nbsp;toho učitel. Naráz, už&nbsp;po&nbsp;několikáté, do&nbsp;sebe obrátil sklenici. Kolem jeho talíře byly roztroušeny vinné loužičky. Za&nbsp;sklíčky brýlí vypadaly jeho oči uplakaně. Kateřina mu&nbsp;nevěnovala jediný úsměv, přestože se&nbsp;v&nbsp;hovoru obracel hlavně na&nbsp;ni. Četl nedávno německý překlad jistého Shelleyho cestopisu a&nbsp;teď dával k&nbsp;dobru postřehy o&nbsp;význačných místech Itálie a&nbsp;Korsiky. A&nbsp;Kateřina se&nbsp;na&nbsp;něj ani nepodívala a&nbsp;řekla, že&nbsp;ho&nbsp;zná: pan baron má&nbsp;v&nbsp;knihovně výtisk vázaný v&nbsp;safiánu. Viděl jsem, jak se&nbsp;mu&nbsp;klepe brada. Přišlo mi&nbsp;ho&nbsp;líto. Znovu prudce zvedl pohár k&nbsp;ústům, ale víno nevyšplíchlo. Pohár byl tentokrát prázdný.</span></p>
          <p class="chunk" data-nb-ref-number="679" data-nb-words="90" data-nb-chars="494"><span class="idea" data-nb-ref-number="731" id="idea731" data-nb-words="90" data-nb-chars="494">Po&nbsp;večeři jsem nechal kolovat svatojánský chléb – musel se&nbsp;ulamovat, nebylo čím krájet – a&nbsp;k&nbsp;němu se&nbsp;jako specialita podával čínský zelený čaj. Kolář a&nbsp;Fidelius neopomněli poznamenat, že&nbsp;sladký chlebíček s&nbsp;kořením by&nbsp;se&nbsp;měl jíst až&nbsp;druhý den, ale tím jejich protesty skončily a&nbsp;já&nbsp;se&nbsp;s&nbsp;požitkem díval, jak jim létají od&nbsp;úst drobky. Katynka usrkla čaje a&nbsp;náhle zvedla ruku před ústa. Její otec si&nbsp;myslel, že&nbsp;si&nbsp;spálila jazyk, ale ona třásla hlavou a&nbsp;upírala na&nbsp;mě&nbsp;oči, jako by&nbsp;mne viděla poprvé.</span></p>
          <p class="chunk" data-nb-ref-number="680" data-nb-words="17" data-nb-chars="90"><span class="idea" data-nb-ref-number="732" id="idea732" data-nb-words="17" data-nb-chars="90">„Už jsem to&nbsp;někde pila,“ hlesla a&nbsp;zmateně se&nbsp;rozhlédla kolem sebe. „Ale kde? Leda ve&nbsp;snu.“</span></p>
          <p class="chunk" data-nb-ref-number="681" data-nb-words="19" data-nb-chars="95"><span class="idea" data-nb-ref-number="733" id="idea733" data-nb-words="19" data-nb-chars="95">„Možná to&nbsp;byl sen o&nbsp;tom, co&nbsp;teprv bude,“ řekl Fidelius. „Snad se&nbsp;ti&nbsp;zdálo právě o&nbsp;dnešním dni.“</span></p>
          <p class="chunk" data-nb-ref-number="682" data-nb-words="34" data-nb-chars="192"><span class="idea" data-nb-ref-number="734" id="idea734" data-nb-words="34" data-nb-chars="192">Vrtěla hlavou. „Už je&nbsp;to&nbsp;pryč. Nevím, co&nbsp;to&nbsp;bylo.“ Držela se&nbsp;za&nbsp;srdce a&nbsp;druhou rukou zamyšleně otáčela šálkem, jedním ze&nbsp;dvou nefritových. Do&nbsp;druhého jsem si&nbsp;nalil sám a&nbsp;ostatním nabídl míšeň.</span></p>
          <p class="chunk" data-nb-ref-number="683" data-nb-words="14" data-nb-chars="75"><span class="idea" data-nb-ref-number="735" id="idea735" data-nb-words="14" data-nb-chars="75">Voves prohlásil, že&nbsp;není nad pravou kávu, čaj je&nbsp;podle něho jen trpká voda.</span></p>
          <p class="chunk" data-nb-ref-number="684" data-nb-words="103" data-nb-chars="635"><span class="idea" data-nb-ref-number="736" id="idea736" data-nb-words="103" data-nb-chars="635">„Voda je&nbsp;nejlepší nápoj ze&nbsp;všech,“ oponovala mu&nbsp;Kateřina. „A tenhle zelený nápoj má&nbsp;v&nbsp;sobě něco božského.“ Fideliovi zaskočilo a&nbsp;rozkašlal se, ona pokračovala: „Káva vám odvádí drahocennou vodu z&nbsp;těla, vypadáte pak jako sušená treska a&nbsp;nejen to: vysychá vám mozek.“ Vstala a&nbsp;postavila na&nbsp;kamna druhou konvici. Vysvětlil jsem jí, že&nbsp;lístky se&nbsp;dají zalít několikrát. To&nbsp;už&nbsp;byl Francl přiopilý a&nbsp;Voves, zdrcený Katynčiným útokem, ho&nbsp;začal rychle dohánět. Farář teď rozjímal nad kouřícím šálkem, v&nbsp;myšlenkách někde jinde, patrně ve&nbsp;své dílně. Rychtář se&nbsp;blaženě usmíval na&nbsp;dceru, usrkával ležák a&nbsp;opakoval: „Kdepak, ta&nbsp;moje holka se&nbsp;nedá.“</span></p>
          <p class="chunk" data-nb-ref-number="685" data-nb-words="106" data-nb-chars="585"><span class="idea" data-nb-ref-number="737" id="idea737" data-nb-words="106" data-nb-chars="585">Po&nbsp;setmění jsme se&nbsp;zvedli od&nbsp;stolu a&nbsp;vyšli ze&nbsp;mlýna. Začala svatojánská noc a&nbsp;Katynka pro nás měla překvapení. Za&nbsp;můstkem přes vodní příkop se&nbsp;s&nbsp;námi rozloučil kněz, na&nbsp;držení pohanských zvyků si&nbsp;prý nepotrpí, zábavu nám ale kazit nechce, bude-li neškodná. Pak se&nbsp;vydal po&nbsp;cestě ke&nbsp;Staré Vsi. My&nbsp;jsme se&nbsp;na&nbsp;křižovatce dali užší stezkou, odbočující po&nbsp;okraji políček vlevo a&nbsp;stáčející se&nbsp;k&nbsp;lesu. První šla Katynka, za&nbsp;ní&nbsp;já, za&nbsp;mnou Kolář, za&nbsp;ním Francl a&nbsp;notný kus pozadu učitel. Jako banda polních zlodějů – vždyť ječmen byl skoro zralý. Tuto noc by&nbsp;si&nbsp;však netroufl kosit ani zloděj.</span></p>
          <p class="chunk" data-nb-ref-number="686" data-nb-words="217" data-nb-chars="1296"><span class="idea" data-nb-ref-number="738" id="idea738" data-nb-words="217" data-nb-chars="1296">Pod rozložitou lípou, za&nbsp;níž se&nbsp;černal vstup do&nbsp;hvozdu, jsme se&nbsp;zastavili a&nbsp;Katynka nám rozdělila úkoly: měli jsme nalézt devatero bylin a&nbsp;květin na&nbsp;svatojánskou postýlku, přinést jich co&nbsp;nejvíc. Každý měl nalézt dvě a&nbsp;učitel, vzhledem ke&nbsp;své opilosti, jen jednu. Dostal tu&nbsp;nejnápadnější, diviznu. Žádný vděk neprojevil, jen vytáhl špinavý kapesník a&nbsp;utřel si&nbsp;nos. Také k&nbsp;Franclovi byla dívka milosrdná, dostal chrpu a&nbsp;vlčí mák. Liboval si, že&nbsp;počká na&nbsp;východ měsíčku a&nbsp;pak udělá jenom tři kroky a&nbsp;natrhá kvítí třeba na&nbsp;sedm postýlek, když bude slečinka chtít. Nato se&nbsp;uvelebil mezi kořeny, vyvalil břicho a&nbsp;usnul. Otci, který po&nbsp;něm závistivě pošilhával, dívka přikázala najít řebříček a&nbsp;třezalku. Dobře je&nbsp;znal, dělala mu&nbsp;z&nbsp;nich odvar na&nbsp;posílení nervů. Sama si&nbsp;uložila přinést heřmánek a&nbsp;jitrocel, byliny hojící rány. Nakonec se&nbsp;obrátila ke&nbsp;mně a&nbsp;v&nbsp;jejích velkých očích, světlém i&nbsp;tmavém, se&nbsp;tajil smích. „Vy, pane barone,“ řekla a&nbsp;vycenila zuby, „máte jako člověk zkušený a&nbsp;zcestovalý úkol nejtěžší. Sežeňte mi&nbsp;růži, ne&nbsp;bílou, žlutou ani růžovou, ale rudou, a&nbsp;musí vonět jako rajská zahrada. A&nbsp;pak mi&nbsp;musíte přinést svatojánská kola, ta, co&nbsp;páchnou peklem. Sbírejte je&nbsp;o&nbsp;půlnoci, až&nbsp;měsíc zesílí jako slunce a&nbsp;rozevře jejich květy – jinak svatojánská kola nenajdete. A&nbsp;kde hledat růže, víte.“</span></p>
          <p class="chunk" data-nb-ref-number="687" data-nb-words="5" data-nb-chars="30"><span class="idea" data-nb-ref-number="739" id="idea739" data-nb-words="5" data-nb-chars="30">„A když ty&nbsp;květiny nepřinesu?“</span></p>
          <p class="chunk" data-nb-ref-number="688" data-nb-words="24" data-nb-chars="134"><span class="idea" data-nb-ref-number="740" id="idea740" data-nb-words="24" data-nb-chars="134">„Pak pro ně&nbsp;budu muset sama a&nbsp;nezatancujeme si.“ A&nbsp;všem řekla: „V jednu hodinu po&nbsp;půlnoci na&nbsp;mýtině, kde uprostřed stojí osekaný dub.“</span></p>
          <p class="chunk" data-nb-ref-number="689" data-nb-words="4" data-nb-chars="23"><span class="idea" data-nb-ref-number="741" id="idea741" data-nb-words="4" data-nb-chars="23">To&nbsp;místo všichni znali.</span></p>
        </section>
        <section>
          <p class="chunk" data-nb-ref-number="690" data-nb-words="257" data-nb-chars="1396"><span class="idea" data-nb-ref-number="742" id="idea742" data-nb-words="257" data-nb-chars="1396">Byla vlahá noc. Francl spal pod lípou a&nbsp;rychtáři stačilo, aby poodešel k&nbsp;pásu krajních stromů; tam se&nbsp;sehnul pro své byliny, narval jich plnou náruč a&nbsp;pohodil vedle Francla. Pak si&nbsp;na&nbsp;tu&nbsp;kupku položil hlavu a&nbsp;bez jediného slova zavřel oči. Voves řekl, že&nbsp;divizna roste u&nbsp;Koňského rybníka, a&nbsp;vykročil tím směrem, prý půjde rovnou cestou přes meze a&nbsp;hájek a&nbsp;nemůže se&nbsp;ztratit. Zapřísahal jsem ho, aby to&nbsp;nedělal, rybník je&nbsp;z&nbsp;východu samá bažina; mohl by&nbsp;se&nbsp;utopit. Zpupně se&nbsp;zachechtal, na&nbsp;svatojánská světýlka se&nbsp;rád podívá a&nbsp;možná se&nbsp;mu&nbsp;v&nbsp;rákosí ukáže poklad, půjde-li Katynka s&nbsp;ním. Ta&nbsp;se&nbsp;od&nbsp;nás teď mlčky oddělila a&nbsp;po&nbsp;pár krocích zmizela v&nbsp;lese. Sevřel jsem manžetu modrožlutého kabátu, který mi&nbsp;patříval, a&nbsp;jak se&nbsp;mi&nbsp;kantor chtěl vyškubnout, v&nbsp;rukávu to&nbsp;ruplo a&nbsp;manžeta mi&nbsp;zůstala v&nbsp;prstech. S&nbsp;omluvou jsem mu&nbsp;ji&nbsp;podal, ale on&nbsp;poulil oči na&nbsp;mé&nbsp;ruce a&nbsp;jeho kysele čpící ústa se&nbsp;chvěla. „Drápy!“ řekl zhnuseně. „To jsem si&nbsp;nikdy nevšiml, jaké vy&nbsp;máte drápy. Co&nbsp;je&nbsp;to&nbsp;za&nbsp;vrchnost, když má&nbsp;takové ruce? Jako lemur! Krokodýl!“ Měl jsem chuť do&nbsp;té&nbsp;jeho huby praštit, ale schoval jsem ruce za&nbsp;záda a&nbsp;udělal krok zpět – kdyby si&nbsp;to&nbsp;mé&nbsp;prsty rozmyslely a&nbsp;vrhly se&nbsp;mu&nbsp;po&nbsp;krku. „Hřejeme si&nbsp;na&nbsp;prsou salamandra,“ dodal Voves, který vycítil, že&nbsp;by&nbsp;mohlo dojít ke&nbsp;rvačce, a&nbsp;udělal jeden výhrůžný krok vpřed. Otočil jsem se&nbsp;na&nbsp;podpatku a&nbsp;přes pole vykročil ke&nbsp;Staré Vsi. Ještě dlouho mě&nbsp;provázel jeho smích.</span></p>
          <p class="chunk" data-nb-ref-number="691" data-nb-words="143" data-nb-chars="847"><span class="idea" data-nb-ref-number="743" id="idea743" data-nb-words="143" data-nb-chars="847">Ves byla na&nbsp;nohou. Mládež se&nbsp;chystala na&nbsp;noční slavnost a&nbsp;v&nbsp;houfech putovala k&nbsp;lesu, chlapci v&nbsp;nablýskaných holínkách a&nbsp;děvčata s&nbsp;květy ve&nbsp;vlasech. Na&nbsp;návsi plála vysoká vatra a&nbsp;kolem ní&nbsp;seděli otcové, popíjeli pivo a&nbsp;kouřili fajfky, zatímco matky si&nbsp;opodál pod morovým sloupem dávaly vzájemně ochutnat svatojánský chléb. V&nbsp;uličkách kolem návsi hořely pochodně a&nbsp;v&nbsp;jejich svitu se&nbsp;sem a&nbsp;tam míhaly spěchající bílé halenky v&nbsp;barevných šněrovačkách a&nbsp;bílé košile pod tmavými vestami. Dál byla tma, za&nbsp;okny většiny chalup se&nbsp;ale svítilo. Šel jsem k&nbsp;rychtě, kde rostla spousta růží – Katynka věděla, že&nbsp;mě&nbsp;posílá na&nbsp;vlastní zahradu, a&nbsp;já&nbsp;jen doufal, že&nbsp;uvázala psy. Vzal jsem to&nbsp;oklikou, přes náves to&nbsp;nešlo, jestliže jsem nechtěl být poznán. Naštěstí jsem neměl cylindr. S&nbsp;rozcuchanými vlasy a&nbsp;zvednutým límcem kabátu jsem nikomu nestál za&nbsp;pozornost.</span></p>
          <p class="chunk" data-nb-ref-number="692" data-nb-words="134" data-nb-chars="796"><span class="idea" data-nb-ref-number="744" id="idea744" data-nb-words="134" data-nb-chars="796">Zdlouhavě jsem obešel střed vesnice a&nbsp;úzkým průchodem mezi ploty se&nbsp;dostal do&nbsp;známé obloukové ulice. Tudy jsem se&nbsp;podél zdí proplížil k&nbsp;osvětlenému domku, jehož zadní dvorek sousedil se&nbsp;zahradou rychty. Bylo tu&nbsp;šero a&nbsp;někde za&nbsp;ohradou se&nbsp;ozval pes. Postavu, která do&nbsp;světla louče vyběhla ze&nbsp;stínů mezi branami dvou protilehlých statků, jsem uviděl na&nbsp;poslední chvíli. Vmáčkl jsem se&nbsp;do&nbsp;bezového keře a&nbsp;čekal, až&nbsp;dotyčný přejde kolem. Nešel, ale utíkal. Byl celý v&nbsp;černém, malý snědý muž s&nbsp;loveckým kloboučkem na&nbsp;kulaté ostříhané hlavě, v&nbsp;černé kamizole zapnuté ke&nbsp;krku a&nbsp;úzkých kalhotách. Na&nbsp;štěrku zakřupaly jeho okované boty. Podle nich jsem ho&nbsp;poznal. Byl na&nbsp;nějaké tajné pochůzce, ke&nbsp;všemu v&nbsp;dokonalém převleku za&nbsp;pekelníka. Tiše jsem se&nbsp;zasmál a&nbsp;smích mě&nbsp;hned zase přešel. Dostal jsem nápad.</span></p>
          <p class="chunk" data-nb-ref-number="693" data-nb-words="182" data-nb-chars="1072"><span class="idea" data-nb-ref-number="745" id="idea745" data-nb-words="182" data-nb-chars="1072">Uběhlo jen několik minut, než jsem na&nbsp;druhém konci vesnice přelezl plot bývalé školní, nyní farní zahrady. Psi od&nbsp;souseda štěkali jako pominutí, ale nikdo si&nbsp;jich nevšímal. Jistě takhle vyváděli celý den během příprav na&nbsp;svatojánské radovánky. V&nbsp;sadu pod stromy byla tma, přeběhl jsem neposečený trávník a&nbsp;přilepil se&nbsp;k&nbsp;prkenné stěně jedné boudy. Věděl jsem, že&nbsp;ze&nbsp;zahrady se&nbsp;na&nbsp;dvůr nedostanu – zadní vrátka dřevníku byla na&nbsp;petlici a&nbsp;druhá schůdná cesta vedla skrz chalupu, ale ta&nbsp;byla jistě zamčená. Musel jsem po&nbsp;střechách. Zlézt jednu z&nbsp;hospodářských budov mi&nbsp;přišlo jistější než přelézat chatrný krov fary. Našel jsem si&nbsp;jabloň, jejíž větve se&nbsp;téměř dotýkaly dřevěného okapu stodoly, a&nbsp;vyšplhal se&nbsp;do&nbsp;koruny, odkud jsem přeskočil na&nbsp;šikmou střechu. Břidlice klouzala, ale dalo se&nbsp;po&nbsp;ní&nbsp;vystoupat až&nbsp;na&nbsp;hřeben. Tam jsem přehodil nohy na&nbsp;druhou stranu, svezl se&nbsp;k&nbsp;okraji a&nbsp;zarazil se&nbsp;špičkami nohou o&nbsp;okap. Dohmátnout na&nbsp;něj, pevně se&nbsp;chytit a&nbsp;spustit tělo do&nbsp;volného prostoru už&nbsp;byla hračka. Dopadl jsem nohama na&nbsp;udusanou zem a&nbsp;rozhlédl se: dvorek byl temný a&nbsp;tichý.</span></p>
          <p class="chunk" data-nb-ref-number="694" data-nb-words="105" data-nb-chars="597"><span class="idea" data-nb-ref-number="746" id="idea746" data-nb-words="105" data-nb-chars="597">Šikmo do&nbsp;dvora trčel přikrčený žlutý přístavek jako klín, který někdo vyrazil ze&nbsp;zdi kladivem a&nbsp;nechal být. Proti se&nbsp;rýsoval úzký komín, ale žádný kouř nevypouštěl, aby jím otrávil vzduch. Naopak tu&nbsp;bylo cítit krásnou sladkou vůni. Růže na&nbsp;stěně byly skvostné i&nbsp;ve&nbsp;spánku a&nbsp;voněly do&nbsp;pozdního večera. Černé okýnko, z&nbsp;něhož na&nbsp;mě&nbsp;minule vyhlédla tak nečekaně ta&nbsp;podivná tvář, skoro nebylo vidět za&nbsp;hustým listovím. Utrhl jsem jeden květ a&nbsp;to&nbsp;mi&nbsp;přišlo málo, takže jsem přidal ještě dva, pak čtyři, pak šest. Celkem jsem faráři ukradl sedm růží. Dobře mu&nbsp;tak, řekl jsem si&nbsp;a&nbsp;nastrkal květy do&nbsp;kapes.</span></p>
          <p class="chunk" data-nb-ref-number="695" data-nb-words="44" data-nb-chars="262"><span class="idea" data-nb-ref-number="747" id="idea747" data-nb-words="44" data-nb-chars="262">Obrátil jsem se&nbsp;ke&nbsp;stodole a&nbsp;hledal očima oporu pro nohy, až&nbsp;znovu polezu na&nbsp;střechu. Vedle vrat ležel pod okapem dřevěný žlab, kdyby náhodou chtělo zapršet. Došel jsem pro něj, postavil ho&nbsp;a&nbsp;zapřel tak, aby pode mnou nepodklouzl. Vypadal spolehlivě jako almara.</span></p>
          <p class="chunk" data-nb-ref-number="696" data-nb-words="183" data-nb-chars="1066"><span class="idea" data-nb-ref-number="748" id="idea748" data-nb-words="183" data-nb-chars="1066">Vzpomněl jsem si&nbsp;na&nbsp;Fideliovu skříň. A&nbsp;už&nbsp;jsem nemohl myslet na&nbsp;nic jiného. Vrátil jsem se&nbsp;k&nbsp;růžovému keři, rozhrnul trnité šlahouny a&nbsp;nahlédl do&nbsp;okénka. Pult vlevo, složená prkna na&nbsp;druhé straně, vzadu skříň přistavená k&nbsp;boční zdi. Okénko bylo malé a&nbsp;nedalo se&nbsp;otevřít, a&nbsp;tak jsem přešel ke&nbsp;dveřím a&nbsp;zkusmo, bez valné naděje vzal za&nbsp;kliku. Bylo zamčeno. Klekl jsem si&nbsp;na&nbsp;zem a&nbsp;přiložil oko ke&nbsp;klíčové dírce; nebylo vidět nic, ale uvědomil jsem si&nbsp;něco zvláštního – souviselo to&nbsp;nikoli s&nbsp;tím, co&nbsp;se&nbsp;skrývalo uvnitř, nýbrž se&nbsp;samotnými dveřmi. Poodstoupil jsem od&nbsp;nich a&nbsp;v&nbsp;ohromení hleděl na&nbsp;zdobené kování kolem zámku. Bylo vyvedené do&nbsp;tvaru kosočtverce či&nbsp;diamantu o&nbsp;čtyřech vrcholech, klíčová dírka pak měla podobu obráceného S, tedy otazníku. Obojí jsem velmi dobře znal. Vytáhl jsem z&nbsp;kapsy velký železný klíč od&nbsp;Věže a&nbsp;s&nbsp;naprostou jistotou ho&nbsp;vsunul do&nbsp;zámku. Vklouzl tam hladce a&nbsp;otočil se&nbsp;skoro sám, sotva jsem pohnul zápěstím. Dvojí dílo jednoho kováře, dávno mrtvého a&nbsp;nikdy nepředpokládajícího, že&nbsp;jeden ze&nbsp;dvou identických klíčů si&nbsp;kdy najde párový zámek.</span></p>
          <p class="chunk" data-nb-ref-number="697" data-nb-words="48" data-nb-chars="278"><span class="idea" data-nb-ref-number="749" id="idea749" data-nb-words="48" data-nb-chars="278">Strčil jsem do&nbsp;dveří. Pomalu se&nbsp;otevřely a&nbsp;do&nbsp;dvora zavonělo dřevo. Vstoupil jsem do&nbsp;dílny a&nbsp;přivřel za&nbsp;sebou, na&nbsp;podlaze ležely chuchvalce prachu a&nbsp;závěje pilin a&nbsp;já&nbsp;důsledně šlapal jen na&nbsp;ostrůvky holé země, aby tu&nbsp;Fidelius nazítří neobjevil mé&nbsp;stopy. Stanul jsem před skříní.</span></p>
          <p class="chunk" data-nb-ref-number="698" data-nb-words="97" data-nb-chars="572"><span class="idea" data-nb-ref-number="750" id="idea750" data-nb-words="97" data-nb-chars="572">Pohlédl jsem na&nbsp;půlměsíc se&nbsp;zdobnou kudrlinkou, umně vyřezaný do&nbsp;dřeva. Jak jsem kdy mohl pochybovat, že&nbsp;je&nbsp;to&nbsp;písmeno D? Ačkoli, jak jsem tak na&nbsp;něj hleděl v&nbsp;dílně osvětlené pouze nocí pronikající okýnky, to&nbsp;spíš bylo P&nbsp;než D, anebo jednou D&nbsp;a&nbsp;podruhé, z&nbsp;maličko pozměněného úhlu, zase P. Podivuhodný hieroglyf. Mimo řezbu byla skříň hladká jako sarkofág, jenže neměla žádné víko. Vpředu do&nbsp;ní&nbsp;byla vsazena dvířka, ale těm chybělo jakékoli madlo nebo klika. Mohl bych dvířka vypáčit, ale to&nbsp;by&nbsp;je&nbsp;poničilo. Nemohl jsem potřebovat, aby se&nbsp;Fidelius o&nbsp;mém vloupání dozvěděl.</span></p>
          <p class="chunk" data-nb-ref-number="699" data-nb-words="131" data-nb-chars="792"><span class="idea" data-nb-ref-number="751" id="idea751" data-nb-words="131" data-nb-chars="792">Znovu jsem ohmatal písmeno očima, pak i&nbsp;prsty. Řezba šla v&nbsp;jednom místě hloub. Vložil jsem do&nbsp;rýhy ukazovák a&nbsp;přejel jím tam a&nbsp;zpátky. A&nbsp;prst mi&nbsp;najednou zapadl do&nbsp;nějaké jamky, pod jeho bříškem už&nbsp;nebylo teplé dřevo, ale studený kov. Zatlačil jsem na&nbsp;něj, ozvalo se&nbsp;lupnutí a&nbsp;těžká dvířka odskočila, div že&nbsp;mi&nbsp;nevykloubila prst. Nahlédl jsem do&nbsp;vzniklé škvíry a&nbsp;viděl jen černo. Opatrně jsem vzal za&nbsp;roh dvířek a&nbsp;pomalu táhl. Byl jsem připraven uskočit, kdyby se&nbsp;skříň ukázala být Pandořinou skříňkou a&nbsp;její tajemství chránila nějaká vystřelovací, nebezpečně ostrá jehla. Škvíra se&nbsp;zvětšovala, ozvalo se&nbsp;zaskřípění podobné zívnutí. Do&nbsp;temnoty sarkofágu proniklo šero, odlesk slabého světla přicházejícího oknem. Někdo tam uvnitř stál a&nbsp;usmíval se&nbsp;na&nbsp;svět venku. Jako by&nbsp;čekal na&nbsp;svou hodinu.</span></p>
          <p class="chunk" data-nb-ref-number="700" data-nb-words="189" data-nb-chars="1094"><span class="idea" data-nb-ref-number="752" id="idea752" data-nb-words="189" data-nb-chars="1094">O&nbsp;pár kroků jsem couvl, zapomenuv na&nbsp;nastražené piliny. Obě ruce jsem držel před ústy, abych nevykřikl. Vlastně nebyl důvod. Socha na&nbsp;mne hleděla bez pohnutí, nehybná, hladká, usměvavá. Jestliže jsem na&nbsp;okamžik podlehl klamu, že&nbsp;je&nbsp;to&nbsp;skutečná Kateřina, teď jsem se&nbsp;sám sobě musel smát. Zmátl mě&nbsp;dvojí, nestejně probarvený záblesk v&nbsp;očích, pouhý náznak odlišnosti, protože o&nbsp;barvách se&nbsp;v&nbsp;tom šeru nedalo mluvit. A&nbsp;taky ten úsměv. Nyní jsem nepochyboval, že&nbsp;mám před sebou dokonalou sochu, jež by&nbsp;dělala čest i&nbsp;antickému mistru. Natáhl jsem paže a&nbsp;ponořil je&nbsp;do&nbsp;sarkofágu, objal jsem sochu, zvedl a&nbsp;obezřetně ji&nbsp;vytáhl ven. Byla velmi těžká a&nbsp;tak hladká, že&nbsp;mi&nbsp;v&nbsp;dlaních prokluzovala a&nbsp;já&nbsp;ji&nbsp;málem upustil, popadl jsem ji&nbsp;šikmo za&nbsp;trup: pravačkou v&nbsp;podpaží a&nbsp;levačkou kolem boků, trochu si&nbsp;ji&nbsp;v&nbsp;rukou nadhodil. Nato mě&nbsp;její levá ruka sevřela kolem pasu. Polil mě&nbsp;studený pot, ale přinutil jsem se&nbsp;pannu nepustit a&nbsp;došourat se&nbsp;s&nbsp;ní&nbsp;až&nbsp;k&nbsp;pracovnímu pultu. Zde na&nbsp;ni&nbsp;padlo bělavé světlo měsíce, který se&nbsp;právě přehoupl přes střechu stodoly. Spatřil jsem kovové klouby a&nbsp;ucítil slabý závan kolomazi.</span></p>
          <p class="chunk" data-nb-ref-number="701" data-nb-words="250" data-nb-chars="1468"><span class="idea" data-nb-ref-number="753" id="idea753" data-nb-words="250" data-nb-chars="1468">Opřel jsem ji&nbsp;o&nbsp;ponk a&nbsp;důkladně si&nbsp;ji&nbsp;prohlédl. Stála na&nbsp;mírně rozkročených nohou, s&nbsp;nimiž se&nbsp;dalo pohybovat. Byla to&nbsp;spíše loutka než socha, dílo svým způsobem geniální, ale i&nbsp;šílené. Tvář měla vypracovanou do&nbsp;nejjemnějších detailů, z&nbsp;nichž nejúžasnější byly oči – teď jsem se&nbsp;díval do&nbsp;pravého modrého a&nbsp;levého zeleného, byla to&nbsp;sklíčka mně dobře známá, ta, co&nbsp;učitel zasadil do&nbsp;drátěného cvikru pro postavu Katynky-Magdaleny ve&nbsp;velikonoční hře. Tentokrát měla pozměněný tvar, neboť byla pevně zasazena do&nbsp;dřeva, a&nbsp;jejich podobnost s&nbsp;Katynčinýma očima byla pozoruhodná, až&nbsp;na&nbsp;to, že&nbsp;skleněné duhovky neobklopovalo bělmo a&nbsp;chyběly v&nbsp;nich zornice. Vypadaly jako oči srny. Ale byly tu&nbsp;i&nbsp;řasy, dlouhé a&nbsp;černé, a&nbsp;ty&nbsp;nemohly být vyrobeny z&nbsp;ničeho umělého ani z&nbsp;kožešiny lesního zvířete, jezevčí štětiny kolem očí by&nbsp;vypadaly ohavně. Navíc se&nbsp;od&nbsp;originálu lišily tmavou barvou. Usoudil jsem, že&nbsp;jsou to&nbsp;skutečné řasy a&nbsp;musely patřit samotnému tvůrci – než si&nbsp;je&nbsp;vytrhal a&nbsp;obětoval svému dílu. Všiml jsem si, že&nbsp;nezapomněl ani na&nbsp;mateřské znaménko nad pravým koutkem úst, jež se&nbsp;pootvírala ve&nbsp;slabém úsměvu. Rty byly měkké, aspoň na&nbsp;pohled. Dotek už&nbsp;mýlil míň – tvrdé dubové dřevo bylo nepoddajné, a&nbsp;když jsem do&nbsp;něj rýpl nehtem, jako bych ho&nbsp;pohladil. Vlasy působily trochu uměle. Bylo znát, že&nbsp;jsou to&nbsp;koňské žíně, i&nbsp;když zjemnělé, mnohokrát pročesané a&nbsp;zbarvené jako Katynčiny vlasy – navlas stejné. Co&nbsp;to&nbsp;asi dalo práce takového koně najít? A&nbsp;jak ho&nbsp;připravil o&nbsp;ten ocas?</span></p>
          <p class="chunk" data-nb-ref-number="702" data-nb-words="247" data-nb-chars="1464"><span class="idea" data-nb-ref-number="754" id="idea754" data-nb-words="247" data-nb-chars="1464">Socha stála opřená o&nbsp;pult, nohy mírně pokrčené, pravou paži podél těla, levou ovinutou kolem neviditelného tanečníka. Farář musel vidět Kateřinu nahou, to&nbsp;ztepilé tělo bylo věrnou kopií aspoň po&nbsp;vizuální stránce. Nadzvedl jsem je&nbsp;a&nbsp;položil na&nbsp;stůl na&nbsp;záda. Zblízka jsem si&nbsp;prohlédl klouby, opravdu se&nbsp;s&nbsp;nimi dalo hýbat, až&nbsp;na&nbsp;prsty u&nbsp;nohou a&nbsp;na&nbsp;poslední články prstů u&nbsp;rukou, jež byly až&nbsp;po&nbsp;konečky pevné. Trup byl spolu s&nbsp;ňadry, rameny, pasem, břichem a&nbsp;boky z&nbsp;jediného kusu dřeva. Napevno na&nbsp;něm seděl i&nbsp;krk. Hlavou se&nbsp;dalo hned pod čelistí otáčet a&nbsp;hned o&nbsp;celých tři sta šedesát stupňů, což vypadalo přízračně. Umělé dlaně fungovaly dobře, byly jen nelidsky tuhé a&nbsp;měly vražedný stisk. Zkusil jsem dát soše do&nbsp;pravé ruky dláto, sevřel jsem jí&nbsp;prsty kolem rukojeti a&nbsp;poodstoupil. Udržela je, s&nbsp;paží pozdviženou, hotova k&nbsp;práci anebo k&nbsp;boji. Kovové klouby měly dostatek pevnosti, aby zůstaly v&nbsp;poloze, kterou jim určí hybatel. Paže i&nbsp;nohy, ať&nbsp;už&nbsp;byly pokrčené, či&nbsp;natažené, se&nbsp;měly k&nbsp;tělu ve&nbsp;stejném úhlu a&nbsp;postavení jako u&nbsp;člověka, ale když se&nbsp;na&nbsp;ně&nbsp;přitlačilo, zvrátily se&nbsp;do&nbsp;polohy nepřirozené a&nbsp;vypadaly pak jako zlomené nebo vykloubené. Musel jsem obdivovat Fideliovu znalost anatomie a&nbsp;přisoudil ji&nbsp;jeho utajené knihovně. Přejel jsem dlaní po&nbsp;jemně modelovaných ňadrech, jež zůstávala nehybná, ať&nbsp;socha ležela, nebo stála, pohladil ploché břicho a&nbsp;mírně vydutý podbřišek a&nbsp;sklouzl prsty níž, až&nbsp;mezi oblá tvrdá stehna. Mechanické kyčle je&nbsp;ochotně rozevřely.</span></p>
          <p class="chunk" data-nb-ref-number="703" data-nb-words="162" data-nb-chars="961"><span class="idea" data-nb-ref-number="755" id="idea755" data-nb-words="162" data-nb-chars="961">V&nbsp;tomto místě stavitel anatomii nerespektoval. Tělní otvor byl jednoduchý a&nbsp;dokonale kulatý, vsunul jsem do&nbsp;něj ukazovák a&nbsp;zjistil, že&nbsp;dřevo je&nbsp;zhoblováno a&nbsp;jemně začištěno a&nbsp;že&nbsp;dutina je&nbsp;o&nbsp;kousek dál měkká – konec prstu jako by&nbsp;vězel v&nbsp;jakémsi pouzdře. Zkusil jsem tu&nbsp;vystýlku vytáhnout a&nbsp;podařilo se&nbsp;mi&nbsp;to, po&nbsp;chvíli jsem měl před očima lesklou nadýchanou látku, nejspíš damašek, který svou hebkostí, bohatostí a&nbsp;šarlatovou barvou připomínal záhyb biskupského roucha. Vrátil jsem pouzdro do&nbsp;dutiny a&nbsp;dal pozor, aby se&nbsp;látka nepotrhala. Dřevěná Katynka jako by&nbsp;si&nbsp;to&nbsp;nechtěla nechat líbit, její ruka se&nbsp;po&nbsp;mně malátně ohnala a&nbsp;dláto, jež stále svírala, mě&nbsp;škráblo do&nbsp;krku. Tvář na&nbsp;mne upírala nevyzpytatelný modrozelený pohled a&nbsp;teď, v&nbsp;tomhle jasném měsíčním světle, se&nbsp;vůbec neusmívala. Vzal jsem jí&nbsp;ostrý nástroj z&nbsp;ruky, pověsil ho&nbsp;na&nbsp;místo a&nbsp;hotovil se&nbsp;k&nbsp;opatrnému přenesení sochy do&nbsp;skříně. A&nbsp;nyní jsem si&nbsp;všiml levé nohy, která doposud zůstávala ve&nbsp;stínu.</span></p>
          <p class="chunk" data-nb-ref-number="704" data-nb-words="54" data-nb-chars="347"><span class="idea" data-nb-ref-number="756" id="idea756" data-nb-words="54" data-nb-chars="347">Zatímco pravá noha byla pohyblivá v&nbsp;kyčli, koleni a&nbsp;v&nbsp;nádherném vysokém kotníku, který přímo vyzýval k&nbsp;pohlazení, levá byla bezchybně opracována nahoře a&nbsp;vybavena kolenním kloubem, ovšem zbytek, od&nbsp;poloviny lýtka včetně kotníku, nártu, paty a&nbsp;prstů a&nbsp;chodidla, byl jenom naznačen a&nbsp;připomínal dřevěný sokl nebo koňskou nohu – anebo čertovo kopyto.</span></p>
          <p class="chunk" data-nb-ref-number="705" data-nb-words="51" data-nb-chars="344"><span class="idea" data-nb-ref-number="757" id="idea757" data-nb-words="51" data-nb-chars="344">Napadlo mě, jestli ji&nbsp;kněz naschvál nenechal v&nbsp;tomto stavu. Mohl se&nbsp;děsit šílenství a&nbsp;temného osudu mužů, kteří propadli půvabům ideálních, neskutečných žen. Jistě četl Cervantese, určitě také Hoffmanna. A&nbsp;rozhodl se, že&nbsp;své krasavici ponechá memento umělosti. Ano, to&nbsp;by&nbsp;odpovídalo farářovu zvláštnímu naturelu. Hřích přijít může, pokání musí.</span></p>
          <p class="chunk" data-nb-ref-number="706" data-nb-words="58" data-nb-chars="348"><span class="idea" data-nb-ref-number="758" id="idea758" data-nb-words="58" data-nb-chars="348">Zdálky jsem zaslechl troubení ponocného, nastala půlnoc. Zavřel jsem sochu do&nbsp;skříně alespoň přibližně v&nbsp;tom postoji, v&nbsp;jakém jsem ji&nbsp;našel, zamkl za&nbsp;sebou dveře dílny a&nbsp;vykradl se&nbsp;na&nbsp;dvorek. Pak jsem po&nbsp;přistaveném žlabu vyšplhal na&nbsp;střechu stodoly a&nbsp;nezapomněl ho&nbsp;skopnout zpátky. Rána dutě zaduněla do&nbsp;noci a&nbsp;psi ze&nbsp;sousedství spustili svůj ryk.</span></p>
        </section>
        <section>
          <p class="chunk" data-nb-ref-number="707" data-nb-words="118" data-nb-chars="660"><span class="idea" data-nb-ref-number="759" id="idea759" data-nb-words="118" data-nb-chars="660">V&nbsp;uličce jsem potkal dva tři opozdilce spěchající k&nbsp;lesu, ostatní tam buď už&nbsp;byli, anebo bděli v&nbsp;chalupách. Zastavil jsem se&nbsp;až&nbsp;na&nbsp;louce nad vesnicí, kde mě&nbsp;Kateřina na&nbsp;jaře švihla kopřivou. Padl jsem do&nbsp;vysoké trávy a&nbsp;chvíli popadal dech. Kolem mě&nbsp;bylo bílo, stráň se&nbsp;podobala křivému rybníku, jako by&nbsp;zrcadlila nebe plné hvězd. Ale byly to&nbsp;bílé květy rozvité jako ve&nbsp;dne, jenže nevoněly, spíš naopak. Dovtípil jsem se, že&nbsp;to&nbsp;musí být ta&nbsp;svatojánská kola, která mi&nbsp;Katynka uložila najít. Kam oko dohlédlo, vidělo kopretiny. Natrhal jsem jich nepočítané a&nbsp;spěchal dál. V&nbsp;běhu jsem si&nbsp;je&nbsp;cpal za&nbsp;kabát, mysle na&nbsp;to, že&nbsp;s&nbsp;růžemi v&nbsp;kapsách by&nbsp;se&nbsp;neměly promíchat.</span></p>
          <p class="chunk" data-nb-ref-number="708" data-nb-words="89" data-nb-chars="462"><span class="idea" data-nb-ref-number="760" id="idea760" data-nb-words="89" data-nb-chars="462">U&nbsp;lesa jsem zahlédl kulatého človíčka s&nbsp;náručí plnou polního kvítí, zůstávala za&nbsp;ním stopa z&nbsp;chrp a&nbsp;vlčích máků a&nbsp;taky různých trav. Byl to&nbsp;Francl, který zaspal, v&nbsp;poslední chvíli se&nbsp;vzbudil, narval květiny a&nbsp;upaloval na&nbsp;slavnost. Dohnal jsem ho&nbsp;a&nbsp;srovnal s&nbsp;ním krok. Chlubil se&nbsp;se&nbsp;svou kořistí, a&nbsp;dokonce se&nbsp;podivil, že&nbsp;já&nbsp;toho nesu tak málo. Já&nbsp;se&nbsp;ho&nbsp;na&nbsp;oplátku zeptal, kam nese to&nbsp;krmení pro králíky, ale to&nbsp;už&nbsp;k&nbsp;nám dolehla hudba a&nbsp;my&nbsp;k&nbsp;ní&nbsp;stočili své kroky.</span></p>
          <p class="chunk" data-nb-ref-number="709" data-nb-words="105" data-nb-chars="643"><span class="idea" data-nb-ref-number="761" id="idea761" data-nb-words="105" data-nb-chars="643">Mýtina byla prázdná až&nbsp;na&nbsp;strom stojící uprostřed a&nbsp;dřevěnou kolíbku pod ním; houpala ji&nbsp;Katynka. Tanečníky bylo vidět v&nbsp;okolní doubravě, míhali se&nbsp;mezi stromy jako lesní duchové, téměř všichni ve&nbsp;svátečním a&nbsp;nalehko, protože noc byla teplá. Tančili příliš rychle, ospalí hudebníci jim chvílemi nestačili, jejich lenivá melodie se&nbsp;hodila spíše pro marionety. Rozhlédl jsem se&nbsp;po&nbsp;Fideliovi, ale v&nbsp;tmavém přestrojení za&nbsp;myslivce, v&nbsp;němž jsem ho&nbsp;předtím potkal, by&nbsp;ho&nbsp;bylo vidět sotva na&nbsp;pár kroků. Nicméně jsem si&nbsp;byl jist, že&nbsp;tu&nbsp;někde obchází a&nbsp;pozoruje své ovečky při kratochvíli, která by&nbsp;mohla, ale také nemusela být považována za&nbsp;neškodnou.</span></p>
          <p class="chunk" data-nb-ref-number="710" data-nb-words="85" data-nb-chars="544"><span class="idea" data-nb-ref-number="762" id="idea762" data-nb-words="85" data-nb-chars="544">A&nbsp;jeho vlastní soukromá kratochvíle? Bylo třeba udržet ji&nbsp;v&nbsp;tajnosti. Ihned by&nbsp;ji&nbsp;odsoudili, něco takového si&nbsp;ani nedokázali představit. On&nbsp;by&nbsp;jim zas připomněl syrové maso v&nbsp;polích, zbytečný smích a&nbsp;hrubosti při orbě, milenecké soulože v&nbsp;brázdách při setí a&nbsp;jiné před křesťanstvím neobhajitelné excesy. Sklopili by&nbsp;zrak a&nbsp;nechali by&nbsp;faráře být, pak by&nbsp;na&nbsp;něj přišlo do&nbsp;Litoměřic nepodepsané udání a&nbsp;namísto Fidelia by&nbsp;staroveští dostali jiného kněze, nějakého bezpohlavního pánbíčkáře, kulaťoučkého cherubínka v&nbsp;černé sutaně. To&nbsp;by&nbsp;byla škoda.</span></p>
          <p class="chunk" data-nb-ref-number="711" data-nb-words="78" data-nb-chars="446"><span class="idea" data-nb-ref-number="763" id="idea763" data-nb-words="78" data-nb-chars="446">Mezi tanečníky jsem zahlédl rozesmátého rychtáře a&nbsp;o&nbsp;kus dál učitele. Kantor po&nbsp;mé&nbsp;hostině už&nbsp;vystřízlivěl a&nbsp;vysílal k&nbsp;nám zamračené pohledy. Dívku, s&nbsp;kterou se&nbsp;točil v&nbsp;kole, přestal vnímat. Francl položil máky a&nbsp;chrpy Kateřině k&nbsp;nohám a&nbsp;vysloužil si&nbsp;od&nbsp;ní&nbsp;pohlazení a&nbsp;polibek na&nbsp;tvář. Když odcházel k&nbsp;muzice, ještě se&nbsp;omámeně usmíval. Já&nbsp;jsem za&nbsp;své pomačkané růže a&nbsp;páchnoucí kopretiny nedostal nic, jen se&nbsp;mě&nbsp;zeptala, proč si&nbsp;ji&nbsp;tak prohlížím.</span></p>
          <p class="chunk" data-nb-ref-number="712" data-nb-words="29" data-nb-chars="187"><span class="idea" data-nb-ref-number="764" id="idea764" data-nb-words="29" data-nb-chars="187">Porovnával jsem podobu s&nbsp;Fideliovou loutkou; o&nbsp;tom jsem však mlčel. K&nbsp;doneseným květinám přidala i&nbsp;ty&nbsp;mé, aby jimi vystlala dřevěnou svatojánskou kolíbku, která již prázdná čekala opodál.</span></p>
          <p class="chunk" data-nb-ref-number="713" data-nb-words="179" data-nb-chars="1015"><span class="idea" data-nb-ref-number="765" id="idea765" data-nb-words="179" data-nb-chars="1015">Připomněl jsem jí, že&nbsp;mi&nbsp;slíbila tanec, a&nbsp;nastavil jí&nbsp;rámě. Zavěsila se&nbsp;do&nbsp;mě&nbsp;a&nbsp;nechala se&nbsp;odvést. Ostatní nám udělali mezi sebou místo a&nbsp;já&nbsp;se&nbsp;pokoušel napodobit jejich skoky a&nbsp;obraty. Moc mi&nbsp;to&nbsp;nešlo, k&nbsp;dvorským tancům to&nbsp;mělo daleko a&nbsp;jiné jsem neuměl, zvlášť polka na&nbsp;mě&nbsp;byla moc rychlá. Zato Katynka tančila lehce, jako by&nbsp;jí&nbsp;ten pohyb byl přirozenější než chůze. Vlastně mě&nbsp;ani nepotřebovala, když se&nbsp;mnou chtěla zatočit, naznačila to&nbsp;držením rukou, když chtěla vyhodit do&nbsp;vzduchu, opřela se&nbsp;mi&nbsp;o&nbsp;ramena a&nbsp;odrazila se, zatímco já&nbsp;stěží hledal ztracenou rovnováhu. Na&nbsp;jednu stranu to&nbsp;bylo příjemné, rozhodně jsem jí&nbsp;byl partnerem a&nbsp;doslova i&nbsp;oporou a&nbsp;jejího pevného pružného těla jsem se&nbsp;dotýkal s&nbsp;rozkoší. Vcelku se&nbsp;mi&nbsp;dařilo předstírat, že&nbsp;to&nbsp;já&nbsp;ji&nbsp;vedu v&nbsp;určitém harmonizovaném sledu ladných pohybů, které skončí spolu s&nbsp;hudbou. Na&nbsp;druhou stranu jsem si&nbsp;při tanci uvědomoval, jak snadné by&nbsp;bylo podlehnout této neurozené dívce a&nbsp;stát se&nbsp;jejím sluhou, z&nbsp;vlastní vůle, bez nucení – a&nbsp;být s&nbsp;tím ještě spokojen.</span></p>
          <p class="chunk" data-nb-ref-number="714" data-nb-words="71" data-nb-chars="447"><span class="idea" data-nb-ref-number="766" id="idea766" data-nb-words="71" data-nb-chars="447">Nikdo si&nbsp;nás nevšímal a&nbsp;nikdo se&nbsp;nesmál, ale lesní křepčení mi&nbsp;pomalu začínalo vadit. Připadal jsem si&nbsp;osamělý. Katynka už&nbsp;neslyšela hudbu, na&nbsp;rozdíl ode mne se&nbsp;otáčela pořád rychleji podle nějakého vnitřního rytmu, se&nbsp;zavřenýma očima, vnímajíc jen sebe samu uprostřed vesmíru. Vypadala, jako když tančí ve&nbsp;spánku. Vzpomněl jsem si&nbsp;na&nbsp;skálu nad Provodínem, na&nbsp;Spící pannu, její do&nbsp;polí rozpuštěné vlasy a&nbsp;otevřená, klidně oddechující kamenná ústa.</span></p>
          <p class="chunk" data-nb-ref-number="715" data-nb-words="67" data-nb-chars="397"><span class="idea" data-nb-ref-number="767" id="idea767" data-nb-words="67" data-nb-chars="397">Zastavil jsem se, Katynka pokračovala, už&nbsp;úplně ode mne odpoutaná, když jsem odmítl oddat se&nbsp;tanci spolu s&nbsp;ní. V&nbsp;tu&nbsp;chvíli mě&nbsp;kdosi odstrčil a&nbsp;ona měla nového tanečníka, kolohnáta s&nbsp;klátivými pohyby. Přenechal jsem ji&nbsp;učiteli a&nbsp;pozoroval ho, nevedl si&nbsp;špatně, visel na&nbsp;dívce očima a&nbsp;napodoboval vše, co&nbsp;dělá. Hráli mazurku. Rytmus necítil, stejně jako já, ale víc se&nbsp;snažil vyjít partnerce vstříc.</span></p>
          <p class="chunk" data-nb-ref-number="716" data-nb-words="17" data-nb-chars="110"><span class="idea" data-nb-ref-number="768" id="idea768" data-nb-words="17" data-nb-chars="110">Vida, jednoho otroka by&nbsp;Katynka měla, a&nbsp;jak šťastného. Ve&nbsp;Vovsově tváři seděl blažený úsměv vesnického trotla.</span></p>
          <p class="chunk" data-nb-ref-number="717" data-nb-words="120" data-nb-chars="659"><span class="idea" data-nb-ref-number="769" id="idea769" data-nb-words="120" data-nb-chars="659">Vrátil jsem se&nbsp;k&nbsp;dubu, vzepjal paže k&nbsp;nejnižší větvi a&nbsp;vytáhl se&nbsp;na&nbsp;ni. Nosem, ušima a&nbsp;prsty jsem okamžitě ucítil vodu proudící stromem a&nbsp;spolu s&nbsp;ní&nbsp;uplývání času. Uvelebil jsem se&nbsp;na&nbsp;větvi a&nbsp;natáhl si&nbsp;nohy, pozoruje svítání. Noc, ve&nbsp;své první půli natažená jako harmonika a&nbsp;plná divů, se&nbsp;nyní, ve&nbsp;chvíli klidu, rázem smrštila a&nbsp;skončila – když se&nbsp;nic neděje, pádíme ke&nbsp;smrti nejrychleji. Východní obloha se&nbsp;prosvětlila a&nbsp;na&nbsp;obzoru se&nbsp;ze&nbsp;země počala zvedat černá masa hory. A&nbsp;teprve nyní jsem si&nbsp;všiml, že&nbsp;na&nbsp;Vlhošti hoří světlo. Kolébalo se&nbsp;ze&nbsp;strany na&nbsp;stranu v&nbsp;rytmu hudby, jako by&nbsp;tančilo nad krajem, spjaté s&nbsp;ním v&nbsp;oslavě čarodějného svátku svatého Jana.</span></p>
          <p class="chunk" data-nb-ref-number="718" data-nb-words="64" data-nb-chars="385"><span class="idea" data-nb-ref-number="770" id="idea770" data-nb-words="64" data-nb-chars="385">Ohlédl jsem se&nbsp;po&nbsp;tanečnících. Učitele vystřídal starší Rabův syn, hrála se&nbsp;zase polka a&nbsp;on&nbsp;držel Kateřinu pevně kolem pasu, počínal si&nbsp;obratně a&nbsp;se&nbsp;samozřejmostí nejsilnějšího chasníka ve&nbsp;Vsi. Nikde kolem nich jsem však neviděl Katynčiny družky. Ty&nbsp;byly někde jinde. Opět jsem se&nbsp;pohledem vrátil k&nbsp;hoře. Světýlko si&nbsp;počínalo jako kyvadlo, samo mi&nbsp;zavřelo oči a&nbsp;ukolébalo mě&nbsp;ke&nbsp;spánku.</span></p>
          <p class="chunk" data-nb-ref-number="719" data-nb-words="59" data-nb-chars="358"><span class="idea" data-nb-ref-number="771" id="idea771" data-nb-words="59" data-nb-chars="358">Když jsem se&nbsp;na&nbsp;větvi probudil, ptáci cvrlikali do&nbsp;šedého jitra a&nbsp;na&nbsp;kabátě se&nbsp;mi&nbsp;perlila rosa. Tráva pod stromem byla zdupaná, mýtina i&nbsp;háj vylidněné. Kolébka byla pryč, na&nbsp;zemi zůstalo jen pár povadlých květin. Na&nbsp;Vlhošti teď nebylo vidět žádné rozhoupané světlo, jen nehybný zelený prales, tu&nbsp;a&nbsp;tam protkaný stříbrnou nití některého z&nbsp;bezejmenných potoků.</span></p>
          <p class="chunk" data-nb-ref-number="720" data-nb-words="14" data-nb-chars="78"><span class="idea" data-nb-ref-number="772" id="idea772" data-nb-words="14" data-nb-chars="78">Seskočil jsem z&nbsp;dubu a&nbsp;celý rozlámaný se&nbsp;vlekl lesem domů, do&nbsp;pořádné postele.</span></p>
        </section>
        <section>
          <p class="chunk" data-nb-ref-number="721" data-nb-words="156" data-nb-chars="909"><span class="idea" data-nb-ref-number="773" id="idea773" data-nb-words="156" data-nb-chars="909">Spal jsem celé dopoledne. Slunce bylo vysoko a&nbsp;už&nbsp;se&nbsp;obracelo, počínajíc svou dlouhou pouť k&nbsp;západu. Bolela mě&nbsp;hlava. Sluha mi&nbsp;strčil pod nos talíř s&nbsp;obědem, poslal jsem ho&nbsp;pryč a&nbsp;přetáhl si&nbsp;přikrývku přes obličej. Zdříml jsem si&nbsp;a&nbsp;pak procitl do&nbsp;smutku a&nbsp;sklíčenosti. Nechtěl jsem se&nbsp;před tím pocitem schovávat, naopak. Hodil jsem přikrývku na&nbsp;zem a&nbsp;pozoroval sluneční paprsek pronikající škvírou mezi zelenými závěsy. Vyšplhal na&nbsp;postel, přelezl po&nbsp;ní&nbsp;k&nbsp;bílé omítce, a&nbsp;jak slunce na&nbsp;nebi klesalo, pomalu stoupal ke&nbsp;stropu. Desetkrát jsem pootevřel oči, převalil se&nbsp;a&nbsp;zase je&nbsp;zavřel, a&nbsp;když jsem je&nbsp;otevřel pojedenácté, stálo nade mnou zelené světlo jako varovný prst a&nbsp;skrz víčka mne bodalo do&nbsp;očí. Posadil jsem se&nbsp;a&nbsp;poslouchal. Bylo pět hodin, ve&nbsp;Vsi svolával zvon na&nbsp;svatojánskou mši. Na&nbsp;nočním stolku stál kropenatý koflík, v&nbsp;něm vystydlý odvar z&nbsp;makovic. Napil jsem se&nbsp;a&nbsp;bolest v&nbsp;hlavě poněkud polevila.</span></p>
          <p class="chunk" data-nb-ref-number="722" data-nb-words="93" data-nb-chars="486"><span class="idea" data-nb-ref-number="774" id="idea774" data-nb-words="93" data-nb-chars="486">Zvonili klekání, když mi&nbsp;štolba otevřel vrata a&nbsp;já&nbsp;vjel do&nbsp;dvora rychty. Ve&nbsp;vsi jsem nikoho nepotkal. Vstříc mi&nbsp;vyšel Kolář, měl zavázané čelo a&nbsp;z&nbsp;koutku úst mu&nbsp;visela vystydlá fajfka. Pokynul mi, abych šel dál. Skoro nic doma neměl, pohostil mě&nbsp;tedy špekem a&nbsp;černým chlebem a&nbsp;ani se&nbsp;nesnažil zakrývat, že&nbsp;by&nbsp;se&nbsp;znovu rád natáhl na&nbsp;lavici u&nbsp;pece, jen co&nbsp;ukážu jeho domu paty. Zeptal jsem se, kde všichni jsou, a&nbsp;on&nbsp;řekl, že&nbsp;mladí zas něco tropí v&nbsp;lese a&nbsp;staří půjdou po&nbsp;kostele za&nbsp;nimi.</span></p>
          <p class="chunk" data-nb-ref-number="723" data-nb-words="15" data-nb-chars="80"><span class="idea" data-nb-ref-number="775" id="idea775" data-nb-words="15" data-nb-chars="80">Poznamenal jsem, že&nbsp;je&nbsp;těch slavností nějak moc a&nbsp;že&nbsp;se&nbsp;jich už&nbsp;nebudu účastnit.</span></p>
          <p class="chunk" data-nb-ref-number="724" data-nb-words="15" data-nb-chars="88"><span class="idea" data-nb-ref-number="776" id="idea776" data-nb-words="15" data-nb-chars="88">„Dnes ale bude uspořádán hon na&nbsp;zeleného Jana,“ řekl Kolář, „to si&nbsp;nesmíte nechat ujít.“</span></p>
          <p class="chunk" data-nb-ref-number="725" data-nb-words="5" data-nb-chars="27"><span class="idea" data-nb-ref-number="777" id="idea777" data-nb-words="5" data-nb-chars="27">„Farář a&nbsp;učitel tam budou?“</span></p>
          <p class="chunk" data-nb-ref-number="726" data-nb-words="63" data-nb-chars="351"><span class="idea" data-nb-ref-number="778" id="idea778" data-nb-words="63" data-nb-chars="351">Zavrtěl hlavou. „Velebný pán určitě ne, držel zas v&nbsp;kostele kázání proti pohanským přežitkům – a&nbsp;jak by&nbsp;se&nbsp;při tom nedíval na&nbsp;mě? A&nbsp;učitelský? Jistě půjde zase ‚sledovat folklór‘, jak tomu říká – a&nbsp;opět nic nepochopí. Navíc se&nbsp;potáhne za&nbsp;Kateřinou jako chvost za&nbsp;liškou, k&nbsp;tomu je&nbsp;mu&nbsp;každá příležitost dobrá. Propadl klamu, že&nbsp;má&nbsp;u&nbsp;ní&nbsp;nějakou naději.“</span></p>
          <p class="chunk" data-nb-ref-number="727" data-nb-words="2" data-nb-chars="7"><span class="idea" data-nb-ref-number="779" id="idea779" data-nb-words="2" data-nb-chars="7">„A má?“</span></p>
          <p class="chunk" data-nb-ref-number="728" data-nb-words="10" data-nb-chars="57"><span class="idea" data-nb-ref-number="780" id="idea780" data-nb-words="10" data-nb-chars="57">Zakoulel očima. „Ani kdyby se&nbsp;na&nbsp;vrbu pověsil a&nbsp;kokrhal.“</span></p>
          <p class="chunk" data-nb-ref-number="729" data-nb-words="171" data-nb-chars="1055"><span class="idea" data-nb-ref-number="781" id="idea781" data-nb-words="171" data-nb-chars="1055">Koníka jsem nechal v&nbsp;maštali na&nbsp;rychtě a&nbsp;vystoupil na&nbsp;stráň nad vesnicí. Pod velkým dřevěným křížem u&nbsp;rozcestí jsem spatřil svatojánskou kolíbku. Došel jsem k&nbsp;ní. Byla plná květin a&nbsp;bylin, které jsme v&nbsp;noci nasbírali. Uvadaly jen pomalu, protože byly celý den zalévány z&nbsp;vědra postaveného vedle. Zvedl jsem ho&nbsp;a&nbsp;zbytek vody chrstl do&nbsp;kolíbky. Mezi květinami probleskovaly žluté pentle a&nbsp;papírové obrázky Jana Křtitele. Když jsem si&nbsp;všechny ty&nbsp;červené, bílé a&nbsp;modré květy a&nbsp;světlezelené lístky a&nbsp;barevné papírky prohlížel, upoutal můj zrak kousek zelené látky, prosvítající pod stonky a&nbsp;listy. Povytáhl jsem ho. Klůcek byl ovinut kolem nějakého dřevěného válečku. Vzal jsem ho&nbsp;do&nbsp;ruky a&nbsp;rozbalil. Z&nbsp;povijanu se&nbsp;vyloupl Odradek, soška spícího novorozeněte. Rozhlédl jsem se&nbsp;– louka byla prázdná, voněla tu&nbsp;rezeda a&nbsp;devětsil a&nbsp;z&nbsp;křoví se&nbsp;poklidně ozýval drozd. Odradkův nohsled nikde. Oddychl jsem si. Znovu jsem modlu zabalil a&nbsp;vrátil do&nbsp;svatojánské postýlky, pod květy kopretin a&nbsp;růží. Úplně s&nbsp;nimi splynula, stala se&nbsp;neviditelnou. Pokračoval jsem v&nbsp;cestě.</span></p>
          <p class="chunk" data-nb-ref-number="730" data-nb-words="217" data-nb-chars="1208"><span class="idea" data-nb-ref-number="782" id="idea782" data-nb-words="217" data-nb-chars="1208">Tentokrát nebyli pod dubem, ale o&nbsp;kus dál v&nbsp;lese. Nechybělo mezi nimi pár tuctů starších lidí. Než jsem se&nbsp;k&nbsp;nim však dostal, zastoupily mi&nbsp;cestu podivné bytosti s&nbsp;dřevěnými meči, chasníci převlečení za&nbsp;ochránce lesa, s&nbsp;brněním z&nbsp;borové a&nbsp;přilbami z&nbsp;dubové kůry. Vzali mě&nbsp;mezi sebe a&nbsp;odpochodovali se&nbsp;mnou ke&nbsp;své velitelce. Nemusel jsem se&nbsp;ptát, kdo to&nbsp;je, a&nbsp;přesto mě&nbsp;to&nbsp;překvapilo, vždyť Katynka se&nbsp;těchto her několikrát zřekla, a&nbsp;pak ji&nbsp;stejně znova přemluvili a&nbsp;ona šla soudit nebo kralovat. Tentokrát mi&nbsp;pokynula na&nbsp;dálku a&nbsp;ukázala na&nbsp;místo mezi přihlížejícími dvořany. Všiml jsem si, že&nbsp;si&nbsp;lidé předávají z&nbsp;ruky do&nbsp;ruky nějaké jídlo. Vojáci mě&nbsp;dostrkali do&nbsp;jejich veselého houfu a&nbsp;nějaký bělovlasý muž mi&nbsp;podal džbán s&nbsp;bylinným vínem. Odmítl jsem, ale on&nbsp;naléhal; řekl, že&nbsp;pohrdat dary země v&nbsp;čase hojnosti znamená zvát do&nbsp;domu bídu. Vzal jsem od&nbsp;něj džbán a&nbsp;napil se. Víno bylo kyselé, vylisované z&nbsp;jakýchsi bobulí. Otřásl jsem se&nbsp;a&nbsp;muž se&nbsp;drsně zasmál. Teď jsem ho&nbsp;poznal, byl to&nbsp;sedlák Rab a&nbsp;byl opilý. Vrátil jsem mu&nbsp;džbán a&nbsp;on&nbsp;mi&nbsp;podal vejce uvařené natvrdo, ohryzané, jak šlo předtím z&nbsp;ruky do&nbsp;ruky, a&nbsp;taky zbytek velké mrkve. Poslal jsem ty&nbsp;pochoutky dál. Sedlák zdvihl obočí a&nbsp;zakroutil hlavou.</span></p>
          <p class="chunk" data-nb-ref-number="731" data-nb-words="113" data-nb-chars="741"><span class="idea" data-nb-ref-number="783" id="idea783" data-nb-words="113" data-nb-chars="741">Lesní posádka se&nbsp;náhle před diváky rozestoupila a&nbsp;já&nbsp;znova zahlédl Katynku. Oděná v&nbsp;bílém, s&nbsp;chudobkami a&nbsp;fialkami vetkanými do&nbsp;vlasů, stála s&nbsp;dvěma dívkami na&nbsp;žebřiňáku ozdobeném pentlemi a&nbsp;zrcátky a&nbsp;ověšeném hrnci a&nbsp;rendlíky. Děvčata zpívala. Držela mezi sebou panáka velkého jako dospělý muž, dovedně spleteného z&nbsp;mladého rákosu, s&nbsp;dlouhými, košťatům podobnými prackami visícími přes okraj vozu. Obecenstvo se&nbsp;mu&nbsp;smálo. Nad očima, naznačenýma jen svislými škvírami mezi rákosovými stvoly, seděla tomu krasavci červená hučka, docela podobná mému slavnému brumeláku. Za&nbsp;řehotu, který mě&nbsp;řízl do&nbsp;uší, jsem se&nbsp;rozhlédl, zda někde neuvidím učitele, našeho folklorního nadšence. Ta&nbsp;karikatura byl nejspíš jeho nápad a&nbsp;on&nbsp;se&nbsp;teď někde schovával.</span></p>
          <p class="chunk" data-nb-ref-number="732" data-nb-words="128" data-nb-chars="747"><span class="idea" data-nb-ref-number="784" id="idea784" data-nb-words="128" data-nb-chars="747">Nemohl jsem jinak než vzít žert v&nbsp;dobrém a&nbsp;zasmát se&nbsp;spolu s&nbsp;ostatními, i&nbsp;když v&nbsp;nitru jsem žádnou radost necítil. Prohlédl jsem si&nbsp;panáka ještě jednou a&nbsp;shledal, že&nbsp;je&nbsp;ještě příšernější, než jsem si&nbsp;myslel: kolem zápěstí měl omotané provázky a&nbsp;na&nbsp;nich v&nbsp;popravčích smyčkách visely dvě žáby. Jak s&nbsp;ním děvčata třásla, žáby na&nbsp;provázcích poskakovaly a&nbsp;co&nbsp;chvíli pleskly do&nbsp;přilby vojáka držícího stráž pod žebřiňákem. Přeběhl mi&nbsp;po&nbsp;zádech mráz, nechápal jsem, co&nbsp;tak směšného na&nbsp;tom vidí druzí. Naopak dívky na&nbsp;voze udržovaly výraz zcela vážný, což působilo ještě podivněji. Zadoufal jsem, že&nbsp;je&nbsp;to&nbsp;pouze chvilková Katynčina a&nbsp;učitelova taškařice na&nbsp;můj účet, zatímco moji poddaní mě&nbsp;nadále chovají v&nbsp;úctě a&nbsp;vážnosti. Ale nebylo mi&nbsp;mezi nimi volně.</span></p>
          <p class="chunk" data-nb-ref-number="733" data-nb-words="24" data-nb-chars="124"><em><span class="idea" data-nb-ref-number="785" id="idea785" data-nb-words="6" data-nb-chars="31">S věží je&nbsp;zeleň, mladá, veselá,<br></span>
<span class="idea" data-nb-ref-number="786" id="idea786" data-nb-words="5" data-nb-chars="31">spěš, králi Jene, volej anděla.<br></span>
<span class="idea" data-nb-ref-number="787" id="idea787" data-nb-words="7" data-nb-chars="30">Ať&nbsp;s&nbsp;duší dobrou do&nbsp;nebe letí,<br></span>
<span class="idea" data-nb-ref-number="788" id="idea788" data-nb-words="6" data-nb-chars="32">ať&nbsp;duši špatnou čert nevezme ti.</span></em></p>
        </section>
        <section>
          <p class="chunk" data-nb-ref-number="734" data-nb-words="103" data-nb-chars="649"><span class="idea" data-nb-ref-number="789" id="idea789" data-nb-words="103" data-nb-chars="649">Některé sloky jsem slyšel, jiné zanikaly v&nbsp;podivném smíchu obecenstva. Tolik jsem ze&nbsp;hry pochopil, že&nbsp;panák představuje zeleného krále jménem Jan. Je&nbsp;s&nbsp;ním veden soudní proces, neboť špatně vládl, symbolem jeho neschopnosti byly žáby, jež nechal popravit za&nbsp;to, že&nbsp;prý sežraly úrodu. Ony však ve&nbsp;skutečnosti poctivě hlídaly, to&nbsp;královi vlastní správci dopustili, aby úroda lehla suchem, a&nbsp;ve&nbsp;snaze ujít trestu svedli svou vinu na&nbsp;chudačky žáby. Král jim uvěřil, dal za&nbsp;pravdu lidem a&nbsp;potrestal zvířata, která postrádala jejich výřečnost a&nbsp;nedovedla se&nbsp;hájit. Při popravě se&nbsp;král zapletl do&nbsp;vlastních smyček a&nbsp;odhalila jej jasnozřivost prostého lidu.</span></p>
          <p class="chunk" data-nb-ref-number="735" data-nb-words="10" data-nb-chars="63"><em><span class="idea" data-nb-ref-number="790" id="idea790" data-nb-words="6" data-nb-chars="32">Jasná krev nevinná nedá se&nbsp;smýt,<br></span>
<span class="idea" data-nb-ref-number="791" id="idea791" data-nb-words="4" data-nb-chars="31">špatného vladaře pospěšme stít.</span></em></p>
        </section>
        <section>
          <p class="chunk" data-nb-ref-number="736" data-nb-words="180" data-nb-chars="1067"><span class="idea" data-nb-ref-number="792" id="idea792" data-nb-words="180" data-nb-chars="1067">Ženy začaly naříkat, nebo pláč aspoň předstíraly. Kvílely nad nepovedeným vládcem a&nbsp;nad jeho smutným osudem a&nbsp;muži jim odpovídali, že&nbsp;se&nbsp;nedá nic dělat a&nbsp;musí přijít trest. Dívky na&nbsp;žebřiňáku volaly na&nbsp;všechny strany, ať&nbsp;lid sám rozhodne, jakou smrtí má&nbsp;zelený Jan sejít ze&nbsp;světa. Dav sborově odpověděl: „Jako král! Jako král!“ Pak znovu kolovalo víno, trvali na&nbsp;tom, abych se&nbsp;napil, a&nbsp;tak jsem si&nbsp;lokl a&nbsp;hned poslal džbán dál. Hned nato ke&nbsp;mně doputovala alpaková tabatěrka. Tu&nbsp;jsem poznal – patřila učiteli. Tak přece tu&nbsp;někde je! Nejspíš mě&nbsp;odněkud pozoroval. Na&nbsp;znamení přátelství a&nbsp;dobré vůle jsem tabatěrku zvedl, nasypal si&nbsp;na&nbsp;zápěstí pořádnou dávku laciné směsky a&nbsp;zhluboka nasál chřípím. Tím jsem propásl pointu svatojánského představení. Tabáku bylo moc. Zalomcoval mnou a&nbsp;já&nbsp;mohutně kýchl, zlomený v&nbsp;pase se&nbsp;rozkašlal a&nbsp;popadal dech. A&nbsp;jak jsem byl v&nbsp;předklonu, povšiml jsem si&nbsp;skrze slzy něčeho v&nbsp;trávě, jediné červené skvrny v&nbsp;okolní zeleni. Natáhl jsem ruku a&nbsp;zvedl ji. Byl to&nbsp;javorový list, na&nbsp;čtyřiadvacátého června nachově rudý jako v&nbsp;polovině října.</span></p>
          <p class="chunk" data-nb-ref-number="737" data-nb-words="9" data-nb-chars="60"><span class="idea" data-nb-ref-number="793" id="idea793" data-nb-words="9" data-nb-chars="60">V&nbsp;tu&nbsp;chvíli se&nbsp;zvedl povyk zakončený vítězoslavným hlaholem:</span></p>
          <p class="chunk" data-nb-ref-number="738" data-nb-words="15" data-nb-chars="79"><em><span class="idea" data-nb-ref-number="794" id="idea794" data-nb-words="4" data-nb-chars="22">Zelený Jan, zelený Jan<br></span>
<span class="idea" data-nb-ref-number="795" id="idea795" data-nb-words="4" data-nb-chars="23">je&nbsp;oklamán, je&nbsp;oklamán!<br></span>
<span class="idea" data-nb-ref-number="796" id="idea796" data-nb-words="4" data-nb-chars="23">Zelený Jan! Zelený Jan!<br></span>
<span class="idea" data-nb-ref-number="797" id="idea797" data-nb-words="3" data-nb-chars="11">V&nbsp;oběť dán!</span></em></p>
        </section>
        <section>
          <p class="chunk" data-nb-ref-number="739" data-nb-words="7" data-nb-chars="41"><span class="idea" data-nb-ref-number="798" id="idea798" data-nb-words="7" data-nb-chars="41">A&nbsp;tvrdý, neveselý smích jako z&nbsp;přinucení.</span></p>
          <p class="chunk" data-nb-ref-number="740" data-nb-words="85" data-nb-chars="509"><span class="idea" data-nb-ref-number="799" id="idea799" data-nb-words="85" data-nb-chars="509">Slzící oči konečně prohlédly a&nbsp;zaměřily se&nbsp;na&nbsp;žebřiňák. Katynka třímala v&nbsp;jedné ruce kostěný srp a&nbsp;v&nbsp;druhé rákosovou hlavu; zelené tělo viselo přes okraj vozu zplihlé a&nbsp;nehybné. Napřáhla se&nbsp;a&nbsp;hodila trofej i&nbsp;s&nbsp;kloboukem daleko do&nbsp;houští. Žáby na&nbsp;provázcích už&nbsp;nevisely, někdo je&nbsp;odřízl a&nbsp;položil na&nbsp;směšné maličké máry. Dav provolával slávu královně a&nbsp;dožadoval se&nbsp;nového krále. Nato dva vojáci přinesli z&nbsp;rozcestí svatojánskou postýlku a&nbsp;zvedli ji&nbsp;nahoru dívkám, aby ji&nbsp;zapřely mezi žebřiny a&nbsp;odříkaly verše:</span></p>
          <p class="chunk" data-nb-ref-number="741" data-nb-words="24" data-nb-chars="115"><em><span class="idea" data-nb-ref-number="800" id="idea800" data-nb-words="5" data-nb-chars="27">Sem bude porozen nový král,<br></span>
<span class="idea" data-nb-ref-number="801" id="idea801" data-nb-words="7" data-nb-chars="29">po&nbsp;devět věků co&nbsp;v&nbsp;zemi spal,<br></span>
<span class="idea" data-nb-ref-number="802" id="idea802" data-nb-words="6" data-nb-chars="31">po&nbsp;věků dvanáct co&nbsp;panovat bude<br></span>
<span class="idea" data-nb-ref-number="803" id="idea803" data-nb-words="6" data-nb-chars="28">a&nbsp;právo a&nbsp;mír nastolí všude.</span></em></p>
        </section>
        <section>
          <p class="chunk" data-nb-ref-number="742" data-nb-words="81" data-nb-chars="447"><span class="idea" data-nb-ref-number="804" id="idea804" data-nb-words="81" data-nb-chars="447">Muži se&nbsp;vrhli k&nbsp;vozu, jedni dozadu, druzí k&nbsp;oji, a&nbsp;rozjeli se&nbsp;s&nbsp;ním po&nbsp;cestě k&nbsp;vesnici. Kateřina stála nad prázdnou kolíbkou a&nbsp;předstírala pláč. Dělala to&nbsp;velmi dobře, až&nbsp;se&nbsp;zdálo, že&nbsp;slzy jsou opravdové. Zavolal jsem na&nbsp;ni, ale neslyšela mě. Přes zástup vesničanů jsem se&nbsp;k&nbsp;ní&nbsp;nedostal. Zůstal jsem tedy na&nbsp;místě a&nbsp;po&nbsp;chvíli se&nbsp;starým sedlákem osaměl. Rozloučil jsem se&nbsp;s&nbsp;ním, dokonce jsem smekl klobouk a&nbsp;zastrčil za&nbsp;mašli červený javorový list.</span></p>
          <p class="chunk" data-nb-ref-number="743" data-nb-words="13" data-nb-chars="75"><span class="idea" data-nb-ref-number="805" id="idea805" data-nb-words="13" data-nb-chars="75">„Taky už&nbsp;na&nbsp;vás došlo,“ řekl posmutněle a&nbsp;vyklepal o&nbsp;strom vyhaslou fajfku.</span></p>
          <p class="chunk" data-nb-ref-number="744" data-nb-words="32" data-nb-chars="159"><span class="idea" data-nb-ref-number="806" id="idea806" data-nb-words="32" data-nb-chars="159">Domníval jsem se, že&nbsp;mluví o&nbsp;červeném listu. „Nelíbí se&nbsp;vám má&nbsp;ozdoba?“ řekl jsem, a&nbsp;aniž bych čekal na&nbsp;odpověď, sešel jsem na&nbsp;stezku a&nbsp;dal se&nbsp;po&nbsp;ní&nbsp;k&nbsp;vesnici.</span></p>
          <p class="chunk" data-nb-ref-number="745" data-nb-words="35" data-nb-chars="181"><span class="idea" data-nb-ref-number="807" id="idea807" data-nb-words="35" data-nb-chars="181">„A víte, že&nbsp;nelíbí, milostpane?“ zavolal za&nbsp;mnou. „Grunt bych dal za&nbsp;to, abych sám tu&nbsp;parádu nosit nemusel, ale jenom bych do&nbsp;řeky vody přilíval. Čas sám si&nbsp;mě&nbsp;zdobí, on&nbsp;je&nbsp;tu&nbsp;pán.“</span></p>
          <p class="chunk" data-nb-ref-number="746" data-nb-words="49" data-nb-chars="279"><span class="idea" data-nb-ref-number="808" id="idea808" data-nb-words="49" data-nb-chars="279">Až&nbsp;doma jsem pochopil, co&nbsp;měl na&nbsp;mysli. Uložil jsem klobouk do&nbsp;šatníku a&nbsp;zavadil pohledem o&nbsp;svůj obraz v&nbsp;benátském zrcadle – o&nbsp;obraz kmána, žádného barona. Nad levým spánkem se&nbsp;mi&nbsp;zachytilo nějaké smetí, chtěl jsem ho&nbsp;setřepat dlaní, ale nepustilo se. Byl to&nbsp;pramen bílých vlasů.</span></p>
        </section>
        <section>
          <p class="chunk" data-nb-ref-number="747" data-nb-words="174" data-nb-chars="1069"><span class="idea" data-nb-ref-number="809" id="idea809" data-nb-words="174" data-nb-chars="1069">Žně přišly brzo, ještě před půlkou července vyšli do&nbsp;polí sekáči a&nbsp;začali se&nbsp;mocně rozhánět, jeden vedle druhého, vzdáleni od&nbsp;sebe tak, aby se&nbsp;neohrozili. Postupovali pečlivě a&nbsp;pomalu, obilí pod břity poslušně padalo. Zůstal-li některý klásek stát, podsekly ho&nbsp;srpy žen, postupujících za&nbsp;muži v&nbsp;uvolněných, uštěbetaných řadách. Lidé si&nbsp;navzájem pomáhali, majitel většího lánu přilepšil sousedovi snopem či&nbsp;dvěma, raduje se&nbsp;ze&nbsp;štědré úrody. Šafář dal okřesat žernovy a&nbsp;za&nbsp;Franclova dohledu je&nbsp;namontoval na&nbsp;hřídele, potom jsme všichni tajili dech, zda je&nbsp;dřevené lešení v&nbsp;mlýnici udrží. Udrželo, po&nbsp;vymlácení jsme mohli začít mlít. Protože jsme sedlákům nabídli semletí levně, Černý mlýn byl zamluven na&nbsp;dlouho dopředu a&nbsp;další nabídky jen pršely. Ten, kdo u&nbsp;mě&nbsp;semele, musí i&nbsp;levně prodat, to&nbsp;byla má&nbsp;podmínka a&nbsp;jen málokdo na&nbsp;ni&nbsp;nepřistoupil. Zamiloval jsem se&nbsp;do&nbsp;svého obrazu, do&nbsp;představy dobroděje, který myslí na&nbsp;svůj lid a&nbsp;nasytí hladové. Nechtěl jsem vidět ty&nbsp;druhé, neslyšel nářky a&nbsp;prosby mlynářů z&nbsp;okolí, jimž jsem zničil ceny ještě dřív, než se&nbsp;začalo svážet.</span></p>
          <p class="chunk" data-nb-ref-number="748" data-nb-words="232" data-nb-chars="1317"><span class="idea" data-nb-ref-number="810" id="idea810" data-nb-words="232" data-nb-chars="1317">Jednou o&nbsp;půlnoci mi&nbsp;kolo vyneslo pod okna Odradka, aby mi&nbsp;zvědavě nakoukl do&nbsp;pokoje a&nbsp;zachechtal se&nbsp;rozšklebenou hubou. Náhonem letěla voda a&nbsp;rozbíjela se&nbsp;o&nbsp;můj hřebenáč, který se&nbsp;nepochopitelně zastavil v&nbsp;půli obratu – jako by&nbsp;ho&nbsp;dole něco drželo strašlivou silou. Utekl jsem od&nbsp;okna a&nbsp;schoval hlavu do&nbsp;peřin, dokud se&nbsp;hřebenáč zase nerozeběhl a&nbsp;přelud neodnesly vody včerejšího dne. Odradek mě&nbsp;však nechtěl pustit jen tak a&nbsp;až&nbsp;do&nbsp;kuropění mi&nbsp;jako vratný proud znova a&nbsp;znova posílal tenhle sen: jsem uvězněn v&nbsp;kole svého vlastního mlýna, a&nbsp;nikoli voda, to&nbsp;já&nbsp;je&nbsp;poháním svýma nohama. Shora ke&nbsp;mně doléhá smích. Když zvednu hlavu, vidím Francla, jak se&nbsp;rozvaluje v&nbsp;mém okně a&nbsp;cpe se&nbsp;husími stehny – v&nbsp;každé ruce drží jedno, obě jsou tučná a&nbsp;baculatá, ale mrtvolně bílá. Francl je&nbsp;požírá syrová, ještě je&nbsp;na&nbsp;nich peří, visí z&nbsp;nich modré žíly a&nbsp;žluté šlachy. Francl už&nbsp;není žádný sluha, je&nbsp;to&nbsp;boháč, je&nbsp;to&nbsp;pán. Má&nbsp;rubínové prsty. Prsteny s&nbsp;rudými kameny. „Hamry a&nbsp;prádelny a&nbsp;hutě a&nbsp;železárny a&nbsp;velkomlýny,“ volá z&nbsp;okna. „Doly a&nbsp;lomy a&nbsp;pily a&nbsp;přehrady a&nbsp;plavební kanály,“ kokrhá kohout. „Pevné silnice! Kouřící manufaktury! Pohodlné domy! Šťastná chudina! Práce pro všechny!“ vyje šakal. „Ráj porobených!“ kráká krkavec. „Už žádné oběti!“ hýká osel. A&nbsp;já&nbsp;zběsile utíkám mlýnským kolem a&nbsp;přeji si, aby do&nbsp;mě&nbsp;udeřil blesk.</span></p>
        </section>
        <section>
          <p class="chunk" data-nb-ref-number="749" data-nb-words="280" data-nb-chars="1634"><span class="idea" data-nb-ref-number="811" id="idea811" data-nb-words="280" data-nb-chars="1634">Ode dne, kdy se&nbsp;roztočilo kolo Černého mlýna, nezbýval na&nbsp;radosti a&nbsp;svátky čas. Sedláci měli plné ruce práce s&nbsp;úrodou a&nbsp;řemeslníci zas s&nbsp;opotřebovanými kosami a&nbsp;polámanými loukotěmi. Červenec s&nbsp;sebou přivedl podzim, zaskočeni jsme byli všichni, hlavně mí&nbsp;dělníci, kteří se&nbsp;po&nbsp;obnově mlýna vrátili ke&nbsp;zpevňování hrází a&nbsp;shledali, že&nbsp;rok kvapem stárne a&nbsp;práce je&nbsp;ještě moc. Prudce se&nbsp;zhoršilo počasí, léto, které se&nbsp;předběhlo o&nbsp;čtvrt roku, teď o&nbsp;čtvrt roku dřív skončilo, v&nbsp;den, kdy Katynka přišla z&nbsp;Vlhoště se&nbsp;slzami v&nbsp;očích a&nbsp;divnou zprávou, že&nbsp;kámen se&nbsp;přestal hýbat. Podívala se&nbsp;na&nbsp;mne, jako bych to&nbsp;zavinil já. Potom jsem v&nbsp;Holanech potkal učitele a&nbsp;vzal v&nbsp;hostinci za&nbsp;vděk jeho obtížnou společností. Se&nbsp;špatně skrývanou radostí mi&nbsp;prozradil, že&nbsp;Katynka už&nbsp;mě&nbsp;dávno přestala obdivovat, nemluví o&nbsp;mně, a&nbsp;když už&nbsp;se&nbsp;zmíní, říká mi&nbsp;baron Medard. Jak jsem to&nbsp;uslyšel, vzkypěla mi&nbsp;žluč a&nbsp;otrávila mysl. Ve&nbsp;Věži, která se&nbsp;mi&nbsp;před očima a&nbsp;pod nohama měnila v&nbsp;prosperující manufakturu, se&nbsp;mi&nbsp;přestávalo líbit. Oč&nbsp;rostly vyhlídky na&nbsp;pěkné peníze z&nbsp;podnikání, o&nbsp;to&nbsp;hlubší byla má&nbsp;nepohoda. Stará Ves předem vyhlásila datum obžínek, jako vůbec první vesnice v&nbsp;širokém kraji, to&nbsp;mi&nbsp;náladu trochu zlepšilo, ale pak přišel na&nbsp;návštěvu Fidelius a&nbsp;požádal o&nbsp;podporu návrhu, aby farníci obětovali obžínkové radovánky modlitbě. Poslal jsem ho&nbsp;pryč. Vesnice jeho nápad odmítla a&nbsp;mnozí si&nbsp;za&nbsp;jeho zády klepali na&nbsp;čelo, vychvalujíce barona jako nejlepšího pána v&nbsp;zemi, navíc dobrého bracha, který se&nbsp;cítí být jedním z&nbsp;nich a&nbsp;nezkazí žádnou legraci. Už&nbsp;kvůli němu je&nbsp;nutné vystrojit veselici, jakou tu&nbsp;nezažili ani ti&nbsp;nejstarší. Na&nbsp;modlení je&nbsp;času dost.</span></p>
          <p class="chunk" data-nb-ref-number="750" data-nb-words="111" data-nb-chars="669"><span class="idea" data-nb-ref-number="812" id="idea812" data-nb-words="111" data-nb-chars="669">Za&nbsp;špatného počasí se&nbsp;práce zpomalily. Příznivé odhady doby sklizně, o&nbsp;nichž dlouho nikdo nepochyboval, se&nbsp;ukázaly jako mylné. Poslední snop měl být svázán na&nbsp;svatého Vavřince, ale v&nbsp;tento den se&nbsp;ještě sekalo, obilí, zpočátku poslušné, se&nbsp;pod břity uhýbalo a&nbsp;polehávalo ve&nbsp;svéhlavém větru. Pak přišel déšť a&nbsp;po&nbsp;něm kroupy, jež se&nbsp;od&nbsp;dubna někde omeškaly a&nbsp;teď chtěly dohonit katastrofy, které opomněly natropit. Došlo na&nbsp;modlitby, ale nepomáhaly. Jednoho rána jsem na&nbsp;rozcestí pod křížem našel rozčtvrceného kohouta a&nbsp;zahrabal ho, než o&nbsp;tom někdo řekne faráři. Na&nbsp;Vlhošť vystoupili muži se&nbsp;sochory a&nbsp;palicemi a&nbsp;pokusili se&nbsp;měsíční kámen rozhoupat – nehnul se&nbsp;ani o&nbsp;píď.</span></p>
          <p class="chunk" data-nb-ref-number="751" data-nb-words="216" data-nb-chars="1269"><span class="idea" data-nb-ref-number="813" id="idea813" data-nb-words="216" data-nb-chars="1269">Moji dělníci mě&nbsp;zavolali na&nbsp;hráz Dolanského rybníka, abych rozhodl o&nbsp;stromu, který hrozí vyvrácením, ale vzdoruje pile. Poznal jsem starou vrbu, které Katynka sdělovala svá tajemství. Poručil jsem, aby ji&nbsp;podřízli obloučnicí. Vylámali nástroji zuby a&nbsp;stejným způsobem pak pokazili velkou pilu, dva muži ji&nbsp;mezi sebou tahali sem a&nbsp;tam, až&nbsp;zjistili, že&nbsp;obě strany listu jsou stejně hladké. Kmen uhníval, dřevo bylo roztřepené, pod kořeny se&nbsp;nebezpečně podemílal břeh, avšak strom neochvějně stál, držený v&nbsp;zemi snad pouhou svou vůlí. Vypůjčil jsem si&nbsp;od&nbsp;šafáře sekyru, odhodlán dokončit dílo sám. Svlažil jsem si&nbsp;skráně vodou z&nbsp;rybníka a&nbsp;pustil se&nbsp;do&nbsp;díla. Sekal jsem do&nbsp;dřeva jak do&nbsp;kamene, padlo na&nbsp;to&nbsp;celé dopoledne, strom však nic. Ztupeným ostřím jsem starý kmen ohlodal kolem dokola, vymáchal se&nbsp;nanovo v&nbsp;rybníce a&nbsp;vší silou se&nbsp;do&nbsp;vrby opřel – ulomil jsem ji&nbsp;půl lokte nad zemí. Kmen se&nbsp;skácel do&nbsp;vody tak, jak jsme nechtěli, a&nbsp;vzal s&nbsp;sebou kus břehu, který teď vypadal jako vykousnutý. Z&nbsp;pařezu, jenž byl dutý a&nbsp;nedržel ho&nbsp;ve&nbsp;vzduchoprázdnu žádný kořen, trčela nahoře i&nbsp;dole kamenná modla, pevně tkvící v&nbsp;rozdupané prsti. Bůžek vyrůstal z&nbsp;jámy a&nbsp;rozpažoval kratičké ruce, jako by&nbsp;nás chtěl obejmout, a&nbsp;vesele se&nbsp;smál. Dělníci se&nbsp;pokřižovali a&nbsp;vzali nohy na&nbsp;ramena.</span></p>
          <p class="chunk" data-nb-ref-number="752" data-nb-words="16" data-nb-chars="90"><span class="idea" data-nb-ref-number="814" id="idea814" data-nb-words="16" data-nb-chars="90">„Radši tam ten strom zase vraťte,“ stálo na&nbsp;lístku, který mi&nbsp;někdo večer strčil pod dveře.</span></p>
          <p class="chunk" data-nb-ref-number="753" data-nb-words="80" data-nb-chars="470"><span class="idea" data-nb-ref-number="815" id="idea815" data-nb-words="80" data-nb-chars="470">Na&nbsp;svatou Helenu jsem na&nbsp;dveřích Věže našel obilný věnec, znamení chystaných obžínek. Doufal jsem, že&nbsp;ho&nbsp;přinesla Katynka, a&nbsp;vzal ho&nbsp;nahoru, aby oživil pokoj, v&nbsp;němž jsem přestal rozhrnovat závěsy. Pověšen na&nbsp;stěně prozářil Věž jako malé zlaté slunce. Nemohl jsem se&nbsp;dočkat neděle; myslet na&nbsp;povinnosti a&nbsp;soustředit se&nbsp;na&nbsp;práci jsem se&nbsp;mezi Čechy odnaučil, i&nbsp;já&nbsp;teď žil od&nbsp;slavnosti k&nbsp;slavnosti, jako by&nbsp;mezi svátky nebylo nic, co&nbsp;by&nbsp;stálo za&nbsp;prožitek nebo zapamatování.</span></p>
          <p class="chunk" data-nb-ref-number="754" data-nb-words="47" data-nb-chars="274"><span class="idea" data-nb-ref-number="816" id="idea816" data-nb-words="47" data-nb-chars="274">Na&nbsp;druhý den bylo po&nbsp;radosti. Stejný obilný věnec seděl na&nbsp;hlavě kamenného bůžka z&nbsp;vrby, na&nbsp;roztažených pažích stály svíčky a&nbsp;v&nbsp;trávě opodál ležel zaříznutý, oškubaný a&nbsp;vyvržený kohout. Děti s&nbsp;tím běžely rovnou za&nbsp;farářem a&nbsp;farář za&nbsp;mnou. Nedovedl jsem skrýt své podráždění.</span></p>
          <p class="chunk" data-nb-ref-number="755" data-nb-words="9" data-nb-chars="58"><span class="idea" data-nb-ref-number="817" id="idea817" data-nb-words="9" data-nb-chars="58">„Musíte jim to&nbsp;zatrhnout,“ řekl Fidelius ještě ve&nbsp;dveřích.</span></p>
          <p class="chunk" data-nb-ref-number="756" data-nb-words="10" data-nb-chars="64"><span class="idea" data-nb-ref-number="818" id="idea818" data-nb-words="10" data-nb-chars="64">„Pošlete si&nbsp;do&nbsp;Litoměřic pro posilu, když je&nbsp;neumíte zvládnout.“</span></p>
          <p class="chunk" data-nb-ref-number="757" data-nb-words="19" data-nb-chars="102"><span class="idea" data-nb-ref-number="819" id="idea819" data-nb-words="19" data-nb-chars="102">„Ono jde i&nbsp;o&nbsp;světské zákony. Jestli se&nbsp;do&nbsp;toho nevložíte, máte tu&nbsp;toho policajta zpátky jako na&nbsp;koni.“</span></p>
          <p class="chunk" data-nb-ref-number="758" data-nb-words="21" data-nb-chars="104"><span class="idea" data-nb-ref-number="820" id="idea820" data-nb-words="21" data-nb-chars="104">„Jak já&nbsp;bych mohl pomoci? Už&nbsp;dávno víte, jak jsem ve&nbsp;víře vlažný – a&nbsp;to&nbsp;říkám ještě docela mírně, otče.“</span></p>
          <p class="chunk" data-nb-ref-number="759" data-nb-words="23" data-nb-chars="128"><span class="idea" data-nb-ref-number="821" id="idea821" data-nb-words="23" data-nb-chars="128">„Takhle mě&nbsp;neoslovujte, nejde vám to&nbsp;od&nbsp;srdce a&nbsp;mohl bych to&nbsp;chápat jako výsměch, nebyl byste ostatně první, kdo se&nbsp;mi&nbsp;posmívá.“</span></p>
          <p class="chunk" data-nb-ref-number="760" data-nb-words="12" data-nb-chars="64"><span class="idea" data-nb-ref-number="822" id="idea822" data-nb-words="12" data-nb-chars="64">„Požádejte si&nbsp;o&nbsp;jinou prebendu, když si&nbsp;z&nbsp;vás dělají dobrý den.“</span></p>
          <p class="chunk" data-nb-ref-number="761" data-nb-words="10" data-nb-chars="59"><span class="idea" data-nb-ref-number="823" id="idea823" data-nb-words="10" data-nb-chars="59">„Já odtud nemůžu odejít, jak jsem vám už&nbsp;jednou vysvětlil.“</span></p>
          <p class="chunk" data-nb-ref-number="762" data-nb-words="20" data-nb-chars="98"><span class="idea" data-nb-ref-number="824" id="idea824" data-nb-words="20" data-nb-chars="98">„Ano, ty&nbsp;řeči o&nbsp;tom, jak jste zamilovaný do&nbsp;zdejšího kraje. To&nbsp;já&nbsp;taky. I&nbsp;lidi z&nbsp;vesnice mám rád.“</span></p>
          <p class="chunk" data-nb-ref-number="763" data-nb-words="7" data-nb-chars="44"><span class="idea" data-nb-ref-number="825" id="idea825" data-nb-words="7" data-nb-chars="44">„Proto bychom měli táhnout za&nbsp;jeden provaz.“</span></p>
          <p class="chunk" data-nb-ref-number="764" data-nb-words="8" data-nb-chars="41"><span class="idea" data-nb-ref-number="826" id="idea826" data-nb-words="8" data-nb-chars="41">„My dva se&nbsp;o&nbsp;něj budeme leda přetahovat.“</span></p>
          <p class="chunk" data-nb-ref-number="765" data-nb-words="3" data-nb-chars="17"><span class="idea" data-nb-ref-number="827" id="idea827" data-nb-words="3" data-nb-chars="17">„Proč to&nbsp;říkáte?“</span></p>
          <p class="chunk" data-nb-ref-number="766" data-nb-words="3" data-nb-chars="20"><span class="idea" data-nb-ref-number="828" id="idea828" data-nb-words="3" data-nb-chars="20">„Myslím na&nbsp;Katynku.“</span></p>
          <p class="chunk" data-nb-ref-number="767" data-nb-words="6" data-nb-chars="44"><span class="idea" data-nb-ref-number="829" id="idea829" data-nb-words="6" data-nb-chars="44">Zarazil se. Zavrtěl hlavou. „Nerozumím vám.“</span></p>
          <p class="chunk" data-nb-ref-number="768" data-nb-words="15" data-nb-chars="90"><span class="idea" data-nb-ref-number="830" id="idea830" data-nb-words="15" data-nb-chars="90">„Ale rozumíte. Proč tu&nbsp;sutanu nepověsíte na&nbsp;hřebík, když milujete ženskou z&nbsp;masa a&nbsp;kostí?“</span></p>
          <p class="chunk" data-nb-ref-number="769" data-nb-words="90" data-nb-chars="545"><span class="idea" data-nb-ref-number="831" id="idea831" data-nb-words="90" data-nb-chars="545">„Jsem hříšník. Vy&nbsp;jste bystrý pozorovatel, kterému neunikne sebemenší detail na&nbsp;povrchu, ale do&nbsp;hloubky přesto nenahlédne. Katynce je&nbsp;vskutku těžké odolat. Komu se&nbsp;to&nbsp;zdaří, zvítězí nad ní&nbsp;i&nbsp;nad sebou. Kdo podlehne, toho potěš Pánbůh.“ Odmlčel se&nbsp;a&nbsp;pak pokračoval: „Lidské jednání řídí podivné pohnutky, je&nbsp;to&nbsp;snad odlesk nevyzpytatelnosti jiných cest, nevím. Kvůli Kateřině bych za&nbsp;sebou spálil všechny mosty a&nbsp;odvedl ji&nbsp;odtud, když vy&nbsp;to&nbsp;odmítáte. Ale je&nbsp;tu&nbsp;ještě někdo – někdo, kdo mezi nás přibyl teprve nedávno – a&nbsp;kvůli němu musím zůstat.“</span></p>
          <p class="chunk" data-nb-ref-number="770" data-nb-words="10" data-nb-chars="63"><span class="idea" data-nb-ref-number="832" id="idea832" data-nb-words="10" data-nb-chars="63">„Chcete se&nbsp;obětovat, ale dejte si&nbsp;pozor na&nbsp;falešné mesiášství.“</span></p>
          <p class="chunk" data-nb-ref-number="771" data-nb-words="42" data-nb-chars="228"><span class="idea" data-nb-ref-number="833" id="idea833" data-nb-words="42" data-nb-chars="228">„Nebojte se, toho se&nbsp;vystříhám. Ale mluvíte-li o&nbsp;oběti, jedna se&nbsp;chystá a&nbsp;nebude to&nbsp;oběť čistá. I&nbsp;proto za&nbsp;vámi jdu. Ten věnec, co&nbsp;jste si&nbsp;pověsil na&nbsp;zeď, je&nbsp;pozvánka na&nbsp;slavnost obžínek, že? Bylo by&nbsp;dobré, kdybyste je&nbsp;zakázal.“</span></p>
          <p class="chunk" data-nb-ref-number="772" data-nb-words="4" data-nb-chars="22"><span class="idea" data-nb-ref-number="834" id="idea834" data-nb-words="4" data-nb-chars="22">„To mě&nbsp;ani nenapadne.“</span></p>
          <p class="chunk" data-nb-ref-number="773" data-nb-words="63" data-nb-chars="375"><span class="idea" data-nb-ref-number="835" id="idea835" data-nb-words="63" data-nb-chars="375">Pokýval hlavou, jako by&nbsp;takovou odpověď předpokládal. „Vaše mlýnské kolo je&nbsp;slyšet až&nbsp;do&nbsp;Vsi, přestože běží zatím naprázdno; větší nemají snad ani Němci v&nbsp;Lipé. Ale zamyslete se&nbsp;nad tím, zda jste přišel opravdu proto, abyste se&nbsp;stal mlynářem. Co&nbsp;uděláte příště? Čím ještě se&nbsp;zpronevěříte tomu lepšímu, co&nbsp;ve&nbsp;vás je? Na&nbsp;té&nbsp;slavnosti vás bude čekat pokušení. Zkuste mu&nbsp;odolat.“</span></p>
          <p class="chunk" data-nb-ref-number="774" data-nb-words="58" data-nb-chars="322"><span class="idea" data-nb-ref-number="836" id="idea836" data-nb-words="58" data-nb-chars="322">Takhle si&nbsp;zavěštil a&nbsp;odešel. Díval jsem se&nbsp;z&nbsp;okna, jak si&nbsp;jeho černá postavička razí cestu vysokou trávou, přemýšlel jsem o&nbsp;jeho slovech. Znal jsem tajemství jeho záliby v&nbsp;opracovaném dřevě, ale nyní jsem pochopil, že&nbsp;on&nbsp;o&nbsp;mně se&nbsp;dozvěděl víc, že&nbsp;se&nbsp;mu&nbsp;podařilo poodkrýt masku na&nbsp;mé&nbsp;tváři. A&nbsp;kupodivu mi&nbsp;to&nbsp;udělalo radost.</span></p>
          <p class="chunk" data-nb-ref-number="775" data-nb-words="23" data-nb-chars="131"><span class="idea" data-nb-ref-number="837" id="idea837" data-nb-words="23" data-nb-chars="131">Jestli jsem si&nbsp;kdy přál mít na&nbsp;souši plnohodnotného protivníka, pak tohle byl nepřítel, který se&nbsp;nebál postavit se&nbsp;mi&nbsp;tváří v&nbsp;tvář.</span></p>
        </section>
        <section>
          <p class="chunk" data-nb-ref-number="776" data-nb-words="38" data-nb-chars="206"><span class="idea" data-nb-ref-number="838" id="idea838" data-nb-words="38" data-nb-chars="206">Nastal den slavnosti. Ze&nbsp;žlutých polí byla strniště, na&nbsp;nichž se&nbsp;rozdoutnaly první ohníčky podzimu. Měl jsem jet na&nbsp;koni, ale neudělal jsem to, abych se&nbsp;zalíbil svým lidem a&nbsp;měl se&nbsp;k&nbsp;nim jako k&nbsp;sobě rovným.</span></p>
          <p class="chunk" data-nb-ref-number="777" data-nb-words="81" data-nb-chars="487"><span class="idea" data-nb-ref-number="839" id="idea839" data-nb-words="81" data-nb-chars="487">Chytili mě&nbsp;v&nbsp;březovém mlází u&nbsp;potoka, právě ve&nbsp;chvíli, kdy jsem pravou, od&nbsp;Francla naleštěnou holínkou vkročil do&nbsp;brázdy obilného políčka, s&nbsp;úmyslem zkrátit si&nbsp;tudy cestu ke&nbsp;Vsi. Neviděl jsem jim do&nbsp;tváří zastíněných přilbami z&nbsp;kůry, a&nbsp;když mi&nbsp;poutali lýkovým provazem ruce, dorozumívali se&nbsp;posunky, abych je&nbsp;nepoznal po&nbsp;hlase. Mohl jsem hádat jména a&nbsp;vyhrožovat, aby mě&nbsp;pustili, ale uřízl bych si&nbsp;tím ostudu, stejně jako rvačkou – ta&nbsp;by&nbsp;se&nbsp;jejich velkorysému pánu ospravedlňovala těžko.</span></p>
          <p class="chunk" data-nb-ref-number="778" data-nb-words="67" data-nb-chars="365"><span class="idea" data-nb-ref-number="840" id="idea840" data-nb-words="67" data-nb-chars="365">Klidně jsem se&nbsp;nechal zajmout, s&nbsp;vědomím, že&nbsp;jsem ten, kdo prošel polem ve&nbsp;chvíli, kdy se&nbsp;ženci hotoví posíct poslední strych. Vzali mě&nbsp;mezi sebe a&nbsp;mašírovali se&nbsp;mnou dál do&nbsp;polí, pryč od&nbsp;vesnice. Hora na&nbsp;obzoru byla neskutečně obrovská a&nbsp;zdálo se, že&nbsp;se&nbsp;dál rozrůstá, jako by&nbsp;si&nbsp;chtěla zabrat pro sebe celé panorama a&nbsp;být tím posledním, co&nbsp;uvidím před svým soudem.</span></p>
          <p class="chunk" data-nb-ref-number="779" data-nb-words="194" data-nb-chars="1132"><span class="idea" data-nb-ref-number="841" id="idea841" data-nb-words="194" data-nb-chars="1132">Moji poddaní propukli v&nbsp;jásot, když viděli, koho jim vojáci vedou. Začali kolem mě&nbsp;křepčit jako afričtí divoši a&nbsp;provolávat slávu duchovi pole, králi lesa a&nbsp;knížeti vody – tím trojjediným strašidlem jsem měl být já. Tvářil jsem se&nbsp;sklíčeně, abych je&nbsp;nezklamal, ostatně jsem se&nbsp;nemusel příliš přetvařovat. Poslední neposečený kousek pole byl kruh o&nbsp;průměru padesáti kroků. Jeho středobodem byl suchý strom, pod nímž jsem onehdy našel plačící Kateřinu. O&nbsp;kus dál koukaly z&nbsp;žitných klasů vybělené kravské rohy, právě k&nbsp;nim jsem byl doveden, zdvižen ze&nbsp;země a&nbsp;posazen na&nbsp;ostrý hřbet dřevěného dobytčete, čelem dozadu. Jednomu z&nbsp;vojáků se&nbsp;při tom svezla z&nbsp;hlavy přilba a&nbsp;já&nbsp;ho&nbsp;poznal, byl to&nbsp;Roman, mládenec, který od&nbsp;jara toužil stát se&nbsp;nástupcem posluhova Jakuba a&nbsp;nechtělo se&nbsp;mu&nbsp;to&nbsp;úplně dařit. Nepodíval se&nbsp;na&nbsp;mě, ale všiml jsem si&nbsp;samolibého úsměvu, s&nbsp;nímž otočil nahou tvář ke&nbsp;shromážděné chase. Poprvé se&nbsp;ve&nbsp;mně hnul hněv. Pár obličejů se&nbsp;tázavě obrátilo ke&nbsp;Katynce, jež stála jako vždy uprostřed své suity, o&nbsp;půl hlavy převyšujíc dav. Romanův pohled se&nbsp;jí&nbsp;na&nbsp;něco ptal, ona odmítla hnout brvou. Čekal od&nbsp;ní&nbsp;odměnu za&nbsp;úspěšný lov?</span></p>
          <p class="chunk" data-nb-ref-number="780" data-nb-words="142" data-nb-chars="833"><span class="idea" data-nb-ref-number="842" id="idea842" data-nb-words="142" data-nb-chars="833">Byl jsem jejich duch obilí, král lesa, kníže vody; ti&nbsp;bezstarostní mladí vesničané neměli tušení, jak případná je&nbsp;to&nbsp;volba a&nbsp;jak vytříbenou mají intuici. Cítil jsem k&nbsp;nim všem pohrdání smíšené s&nbsp;úctou, až&nbsp;na&nbsp;dvě výjimky: tou první byl farář a&nbsp;ten se&nbsp;slavnosti neúčastnil, tou druhou Katynka, která mi&nbsp;teď přišla posadit na&nbsp;hlavu královskou korunu. Jsem si&nbsp;jist, že&nbsp;kdyby ta&nbsp;výsada byla udělena jiné dívce, můj výstavní klobouk by&nbsp;byl zachráněn. Ale jak bych pak dopadl já? Katynka mi&nbsp;sňala cylindr z&nbsp;hlavy a&nbsp;už&nbsp;ho&nbsp;chtěla nahradit korunou, když si&nbsp;povšimla, že&nbsp;z&nbsp;něj crčí voda. Na&nbsp;okamžik zaváhala a&nbsp;pak na&nbsp;něj bez jediného slova diadém navlékla, byl upleten ze&nbsp;zelených vrbových proutků a&nbsp;posázen drahými kameny z&nbsp;červených jeřabin. Chasa mou vizáž ocenila pochvalným mručením, pár hlav se&nbsp;uklonilo. Pokynul jsem jim gestem monarchy.</span></p>
          <p class="chunk" data-nb-ref-number="781" data-nb-words="144" data-nb-chars="874"><span class="idea" data-nb-ref-number="843" id="idea843" data-nb-words="144" data-nb-chars="874">Sekáči, po&nbsp;celou dobu korunovace připravení na&nbsp;obvodu kruhu, začali kosit. Byli čtyři a&nbsp;nechyběl mezi nimi Roman ani jeho bratr, kdysi zkrácený o&nbsp;ucho. Každý kosař postupoval z&nbsp;jedné světové strany k&nbsp;prostředku, kde na&nbsp;dřevěné krávě seděl vládce zahleděný zpět, do&nbsp;minulosti, již bylo třeba ukončit. Připadl jsem si&nbsp;jako tolar uprostřed koláče, k&nbsp;němuž se&nbsp;o&nbsp;závod prokousávají děti, ale neměl jsem ponětí, jakou mohu nabídnout výhru. Roman se&nbsp;ke&nbsp;mně prosekal první, a&nbsp;protože měl dlouhé ruce a&nbsp;uměl se&nbsp;pořádně rozmáchnout, zůstal po&nbsp;něm nejširší průsek a&nbsp;děvčata postupující za&nbsp;ním sebrala největší úrodu. Po&nbsp;této čtveřici nastoupili k&nbsp;neposečeným klínům další čtyři mládenci a&nbsp;po&nbsp;nich čtyři poslední, jenže na&nbsp;ně&nbsp;už&nbsp;z&nbsp;žitného koláče mnoho nezbylo. Roman soutěž vyhrál a&nbsp;teď šlehl významným pohledem po&nbsp;Katynce, až&nbsp;jí&nbsp;jasně zahořely tváře. Odměnu vítězi udělí ona, kdo jiný?</span></p>
          <p class="chunk" data-nb-ref-number="782" data-nb-words="85" data-nb-chars="507"><span class="idea" data-nb-ref-number="844" id="idea844" data-nb-words="85" data-nb-chars="507">Zručné ruce dívek zatím splétaly Romanovo žito do&nbsp;věchtů a&nbsp;přivazovaly mi&nbsp;je&nbsp;k&nbsp;tělu. Po&nbsp;chvíli jsem vypadal jako masopustní příšera. Nevadilo mi&nbsp;to; mezi diváky začalo kolovat víno. Z&nbsp;každého doplněného džbánu jsem si&nbsp;musel zavdat jako první. Slavnost se&nbsp;mi&nbsp;líbila čím dál tím víc. Slunce pálilo, ale chránil mě&nbsp;klobouk s&nbsp;korunou a&nbsp;u&nbsp;poddaných vzbuzoval respekt. Sotva jsem na&nbsp;ně&nbsp;přes krejzl z&nbsp;klásků viděl, ale připadali mi&nbsp;najednou nejistí. Asi nevěděli, jak ve&nbsp;hře pokračovat. Potom však někdo zavřeštěl:</span></p>
          <p class="chunk" data-nb-ref-number="783" data-nb-words="6" data-nb-chars="33"><em><span class="idea" data-nb-ref-number="845" id="idea845" data-nb-words="3" data-nb-chars="17">Žito! Žito! Žito!<br></span>
<span class="idea" data-nb-ref-number="846" id="idea846" data-nb-words="3" data-nb-chars="16">Brzo budeš bito!</span></em></p>
        </section>
        <section>
          <p class="chunk" data-nb-ref-number="784" data-nb-words="129" data-nb-chars="705"><span class="idea" data-nb-ref-number="847" id="idea847" data-nb-words="129" data-nb-chars="705">Pochopil jsem, že&nbsp;špatný král dostane výprask, ale ve&nbsp;svém obilném kožichu jsem s&nbsp;tím nemohl nic dělat. Nahrbil jsem záda – když už&nbsp;to&nbsp;musí přijít, ať&nbsp;je&nbsp;to&nbsp;vrbovým proutkem nebo zase kopřivou, hlavně ne&nbsp;cepem. Zástup se&nbsp;rozevřel jako vlny moře a&nbsp;kat, jenž jím procházel, byla obilná panna. Vyděsila mne, najednou bych dal přednost člověku a&nbsp;jeho pádné ruce. Zmocnil se&nbsp;mě&nbsp;pocit, nikoli poprvé, že&nbsp;mě&nbsp;mí&nbsp;poddaní prokoukli a&nbsp;teď si&nbsp;to&nbsp;se&nbsp;mnou vyřídí jednou provždy. Zavřel jsem oči a&nbsp;o&nbsp;to&nbsp;potrestání si&nbsp;řekl – ať&nbsp;už&nbsp;konečně přijde a&nbsp;ať&nbsp;je&nbsp;rychlé, vždyť proto jsem tady, věděl jsem to&nbsp;odjakživa a&nbsp;marně bych se&nbsp;tomu vyhýbal. Cožpak jsem si&nbsp;to&nbsp;nezasloužil? Jenže trest není oběť, tolik jsem věděl od&nbsp;Odradka.</span></p>
          <p class="chunk" data-nb-ref-number="785" data-nb-words="132" data-nb-chars="730"><span class="idea" data-nb-ref-number="848" id="idea848" data-nb-words="132" data-nb-chars="730">A&nbsp;zas z&nbsp;toho byl jen žert a&nbsp;já&nbsp;byl nucen se&nbsp;smát, násilím obraceje koutky úst vzhůru, slzy zklamání vydávaje za&nbsp;slzy smíchu. Obilnou pannu, narychlo svázanou z&nbsp;posečeného žita a&nbsp;navlečenou do&nbsp;bílé svatební košile, nesla před sebou Katynka, přede mnou se&nbsp;zastavila a&nbsp;zvedla ji&nbsp;jako k&nbsp;ráně. Potom ji&nbsp;narazila dřevěné krávě na&nbsp;hřbet naproti mně. Svázali nás k&nbsp;sobě, moje paže kolem slaměných zad, její košťata kolem mého krku, a&nbsp;už&nbsp;nás zvedali čtyři mladí pořezové a&nbsp;třásli s&nbsp;námi jako s&nbsp;obsypanou jabloní. Kymáceli jsme se, padali dopředu, dozadu i&nbsp;do&nbsp;stran a&nbsp;vždycky nás zas vrátili zpátky. Dav se&nbsp;popadal za&nbsp;břicho a&nbsp;volal „komu se&nbsp;nelení, tomu se&nbsp;zelení“, já&nbsp;se&nbsp;objímal s&nbsp;mátohou a&nbsp;v&nbsp;chřípí mě&nbsp;štípal obilný prach čpící po&nbsp;smrti.</span></p>
          <p class="chunk" data-nb-ref-number="786" data-nb-words="119" data-nb-chars="692"><span class="idea" data-nb-ref-number="849" id="idea849" data-nb-words="119" data-nb-chars="692">Už&nbsp;jsem myslel, že&nbsp;mě&nbsp;ostrý hřbet zvířete co&nbsp;nevidět rozpůlí, jak s&nbsp;ním vojáci cloumali sem a&nbsp;tam. Něco mi&nbsp;zasvištělo kolem ucha a&nbsp;slaměná krasavice ztratila hlavu. Podíval jsem se&nbsp;pod krávu, jestli nespadla tam; mezi stébly se&nbsp;červenaly jeřabiny. V&nbsp;tu&nbsp;chvíli přistoupila Katynka k&nbsp;Romanovi a&nbsp;zastrčila si&nbsp;za&nbsp;pás kostěný srp. Chasník něco napichoval na&nbsp;hůl. Byla to&nbsp;obilná hlava. Zvedl ji&nbsp;do&nbsp;výše, seděla na&nbsp;ní&nbsp;korunovaná střecha mého klobouku. Krempa mi&nbsp;nadále stínila oči, ale vítr mi&nbsp;dírou ofukoval temeno hlavy a&nbsp;vysušoval zbytky vody ve&nbsp;vlasech. Kráva teď stála pevně na&nbsp;zemi, vojáci vzdávali čest trofeji na&nbsp;tyči. Zcela vyčerpaný jsem se&nbsp;konečně svezl na&nbsp;zem a&nbsp;bezhlavá nevěsta se&nbsp;mnou.</span></p>
          <p class="chunk" data-nb-ref-number="787" data-nb-words="66" data-nb-chars="360"><span class="idea" data-nb-ref-number="850" id="idea850" data-nb-words="66" data-nb-chars="360">Dostali strach, bylo po&nbsp;psině i&nbsp;po&nbsp;obřadu, najednou se&nbsp;mohli přetrhnout péčí o&nbsp;svého barona, co&nbsp;nezkazí žádnou legraci. Dali mi&nbsp;k&nbsp;ústům měch s&nbsp;vínem, řekl jsem si&nbsp;však o&nbsp;vodu, dostal ji&nbsp;a&nbsp;vychrstl si&nbsp;ji&nbsp;na&nbsp;obličej. Podpírán svými trýzniteli jsem se&nbsp;vydal za&nbsp;ostatními, kteří už&nbsp;táhli k&nbsp;vesnici. V&nbsp;čele šla Katynka s&nbsp;Romanem a&nbsp;vypadali jako princátka z&nbsp;pohádky.</span></p>
        </section>
        <section>
          <p class="chunk" data-nb-ref-number="788" data-nb-words="235" data-nb-chars="1382"><span class="idea" data-nb-ref-number="851" id="idea851" data-nb-words="235" data-nb-chars="1382">Vše spělo k&nbsp;ránu, ta&nbsp;noc ani nezačala, a&nbsp;už&nbsp;se&nbsp;rozednilo. Na&nbsp;stolech zůstaly všechny koláče a&nbsp;polovina mas, chleba nejedl nikdo, nyní se&nbsp;čekalo na&nbsp;novou mouku, vždyť s&nbsp;mletím se&nbsp;mělo začít hned po&nbsp;vymlácení, suché bylo zrno dost. K&nbsp;tanci hrály čtyři muziky, náves byla plná, jak jsem ji&nbsp;dosud neviděl, Stará Ves slavila obžínky nejdřív z&nbsp;celého kraje a&nbsp;lidé se&nbsp;sjeli zdaleka. V&nbsp;kole se&nbsp;točila hlavně děvčata, neodvedení mladíci se&nbsp;nalévali pivem a&nbsp;zpívali sprosté písničky. Roman držel Katynku kolem pasu a&nbsp;ona jeho za&nbsp;ramena, on&nbsp;na&nbsp;ni&nbsp;čučel jako bulík a&nbsp;ona měla oči zavřené. Tančila spíš sama se&nbsp;sebou než s&nbsp;ním, jako by&nbsp;byl slaměným panákem zaslíbeným jiné. Ale slušelo jim to, zabitý Jakub zřejmě svého následníka našel. Odvrátil jsem od&nbsp;nich zrak a&nbsp;prošel se&nbsp;uličkou mezi domky. Skoro se&nbsp;tu&nbsp;nedalo prodrat, všude překážely povozy, přes jejich kola a&nbsp;postranice se&nbsp;lámalo pár opilců. Pobíhal kolem nich zcela střízlivý rychtář, spílal jim, že&nbsp;mu&nbsp;dělají ostudu, a&nbsp;dokonce je&nbsp;tloukl obuškem. Biřici je&nbsp;nakládali na&nbsp;dvoukolák a&nbsp;odváželi je&nbsp;jako zvířata na&nbsp;porážku. Kola na&nbsp;dlažbě nedrkotala, v&nbsp;ulicích leželo obilí, kočičí hlavy na&nbsp;návsi zmizely pod rozmetanými snopy. Ve&nbsp;stínech pod bezovými keři si&nbsp;našly měkkou podestýlku milenecké dvojice. Trhani, kteří ucítili snadný lup a&nbsp;stáhli se&nbsp;do&nbsp;Staré Vsi kdoví odkud, paběrkovali nevymlácené klasy a&nbsp;zvědavě nakukovali do&nbsp;oken chalup.</span></p>
          <p class="chunk" data-nb-ref-number="789" data-nb-words="55" data-nb-chars="352"><span class="idea" data-nb-ref-number="852" id="idea852" data-nb-words="55" data-nb-chars="352">S&nbsp;rychlým rozbřeskem přispěchal déšť a&nbsp;smyl z&nbsp;tváře města pot a&nbsp;nečistoty. Zároveň se&nbsp;rozezněl kostelní zvon, začala ranní pobožnost, kupodivu o&nbsp;několik hodin dřív, než bývalo v&nbsp;neděli zvykem. Bohoslužba měla být tím pravým začátkem obžínkové slavnosti, ale na&nbsp;Fideliovy morality měl teď, na&nbsp;konci lidového hodokvasu, náladu jen málokdo. Bylo po&nbsp;slávě.</span></p>
          <p class="chunk" data-nb-ref-number="790" data-nb-words="139" data-nb-chars="782"><span class="idea" data-nb-ref-number="853" id="idea853" data-nb-words="139" data-nb-chars="782">Seděl jsem opřený o&nbsp;morový sloup a&nbsp;pokuřoval, když tu&nbsp;jsem mezi hloučkem lidí v&nbsp;kostelním portále zahlédl Katynku, poznal jsem ji&nbsp;podle světlé kštice a&nbsp;bílého šátku spadlého na&nbsp;ramena. Její počínání mě&nbsp;udivilo. Na&nbsp;okamžik se&nbsp;mi&nbsp;ztratila z&nbsp;očí, myslel jsem, že&nbsp;šla do&nbsp;kostela, ale když už&nbsp;se&nbsp;zavíraly dveře, hbitě z&nbsp;tmavého vchodu zas vyklouzla a&nbsp;odkradla se&nbsp;podél kostelní zdi, aniž by&nbsp;si&nbsp;toho vyjma mne někdo všiml. Ba&nbsp;ne&nbsp;– viděl to&nbsp;ještě někdo, zahlédl jsem bílou košili, jak se&nbsp;oddělila od&nbsp;skupinky mladých mužů, kteří si&nbsp;na&nbsp;obrubě kašny nacpávali fajfky a&nbsp;nadávali, že&nbsp;jim do&nbsp;toho prší. Košile letěla šíravým ránem a&nbsp;táhl se&nbsp;za&nbsp;ní&nbsp;štiplavý tabákový dým. Zmizela za&nbsp;kostelem. Vzpomněl jsem si&nbsp;na&nbsp;Fideliova slova o&nbsp;nebezpečí, jež Katynka cítí přicházet, a&nbsp;rázem jsem byl na&nbsp;nohou.</span></p>
          <p class="chunk" data-nb-ref-number="791" data-nb-words="105" data-nb-chars="608"><span class="idea" data-nb-ref-number="854" id="idea854" data-nb-words="105" data-nb-chars="608">Prošel jsem kolem zahrady poslední chalupy a&nbsp;bílou mužskou košili měl pořád v&nbsp;dálce před očima. Do&nbsp;strniště tloukl hustý déšť, na&nbsp;boty se&nbsp;balila prsť a&nbsp;zpomalovala krok – mně i&nbsp;tomu přede mnou. Jenže mne, na&nbsp;rozdíl od&nbsp;něho, déšť posiloval. Brzy jsem mu&nbsp;byl v&nbsp;patách. Měl namířeno k&nbsp;místu, kde se&nbsp;včera odehrál obžínkový obřad. Cítil jsem zklamání a&nbsp;zklamání vystřídala zloba. Pokud se&nbsp;Katynka hodlala spokojit s&nbsp;náhražkou, já&nbsp;se&nbsp;s&nbsp;ní&nbsp;spokojit nehodlal. Zklamala mě&nbsp;svou lidskostí, svou vůlí k&nbsp;přežití. Hořce jsem se&nbsp;zasmál. Já, který jsem podlehl lidským citům a&nbsp;rozmarům, jsem se&nbsp;horšil nad její vrtkavostí.</span></p>
          <p class="chunk" data-nb-ref-number="792" data-nb-words="62" data-nb-chars="333"><span class="idea" data-nb-ref-number="855" id="idea855" data-nb-words="62" data-nb-chars="333">Zatímco on&nbsp;musel v&nbsp;dešti pořád jen běžet, já&nbsp;na&nbsp;něm plaval, už&nbsp;dočista nahý: boty jsem zanechal v&nbsp;osikách, kabát a&nbsp;košili v&nbsp;olších a&nbsp;nohavice ve&nbsp;vrbách nad rybníkem, kde jsem si&nbsp;také utrhl proutek. V&nbsp;tom závodě jsem nemohl prohrát, byl jsem si&nbsp;jist, že&nbsp;blahodárný déšť mi&nbsp;seslal sám Odradek. Byl jsem celý žhavý na&nbsp;odměnu pro vítěze.</span></p>
          <p class="chunk" data-nb-ref-number="793" data-nb-words="102" data-nb-chars="553"><span class="idea" data-nb-ref-number="856" id="idea856" data-nb-words="102" data-nb-chars="553">Nevěděl o&nbsp;mně do&nbsp;poslední chvíle, dal jsem si&nbsp;pozor, aby mne nezahlédl – kvůli němu, abych ho&nbsp;nemusel zabít. Když udiveně otočil hlavu, zplihlé vlasy se&nbsp;mu&nbsp;v&nbsp;úleku zvedly jako bodliny. To&nbsp;už&nbsp;jeho oči neviděly a&nbsp;ústa zůstala němá, švihnutí sem, švihnutí tam, po&nbsp;nose a&nbsp;po&nbsp;ústech se&nbsp;táhne šrám. Přejde ho&nbsp;to&nbsp;do&nbsp;příštího úplňku. Točil se&nbsp;na&nbsp;místě jako pouťový medvěd, ruce sekaly do&nbsp;dešťových kapek, a&nbsp;když upadl, drtily v&nbsp;prstech kamení. Ale co&nbsp;jsou lidské svaly a&nbsp;kosti proti vodě, její nezměrné síle a&nbsp;moci? Samy jsou z&nbsp;ní&nbsp;uhněteny a&nbsp;musí jí&nbsp;podlehnout.</span></p>
          <p class="chunk" data-nb-ref-number="794" data-nb-words="22" data-nb-chars="109"><span class="idea" data-nb-ref-number="857" id="idea857" data-nb-words="22" data-nb-chars="109">Uschlý strom byl už&nbsp;na&nbsp;dohled, soka jsem skolil v&nbsp;nejvyšší čas. Co&nbsp;já&nbsp;vím – možná i&nbsp;to&nbsp;bylo součástí rituálu.</span></p>
          <p class="chunk" data-nb-ref-number="795" data-nb-words="113" data-nb-chars="718"><span class="idea" data-nb-ref-number="858" id="idea858" data-nb-words="113" data-nb-chars="718">Roman předešlého dne poctivě vysekal do&nbsp;žita brázdu, ostatní mládenci však nebyli tak svědomití, a&nbsp;když viděli, že&nbsp;nevyhrají, nechali své díly být. Obilí stálo v&nbsp;nestejných paprscích kolem starého stromu a&nbsp;uprostřed se&nbsp;zvedal kulatý zlatý ostrůvek podivuhodně podobný slunci, tak jak je&nbsp;kreslí děti. Z&nbsp;ostrůvku čněl suchý strom a&nbsp;kravské rohy, s&nbsp;nimi protáhlá kostěná tlama zvednutá k&nbsp;zataženému nebi. Volská kůže visící přes konstrukci připomínala stan nebo sedlovou střechu. A&nbsp;skutečně nyní sloužila jako přístřešek, protože pod ní&nbsp;byl někdo živý. Pod vyceněnými zuby lebky se&nbsp;uvolnil pramen světlých vlasů. Přicházel jsem ke&nbsp;zvířeti z&nbsp;boku krytého kůží. Aby mě&nbsp;dívka nezahlédla, obešel jsem je&nbsp;a&nbsp;postavil se&nbsp;dozadu.</span></p>
          <p class="chunk" data-nb-ref-number="796" data-nb-words="143" data-nb-chars="923"><span class="idea" data-nb-ref-number="859" id="idea859" data-nb-words="143" data-nb-chars="923">K&nbsp;prkenným nohám se&nbsp;tiskly nohy lidské, bílá lidská kůže se&nbsp;dotýkala mokrého dřeva, oblé lidské tělo pod příšerným lešením se&nbsp;chvělo chladem. Pod kravskou lebkou vězela hlava s&nbsp;dlouhými vlasy, paže se&nbsp;pod předními nohami roztahovaly ve&nbsp;stejném úhlu jako stehna pod zadními. Právě tyto dvojí nohy, dřevěné a&nbsp;lidské, se&nbsp;nyní nabízely obdivu, jedny zasazeny ve&nbsp;druhých, jedny hranaté a&nbsp;nahoře i&nbsp;dole stejné, druhé zakulacené v&nbsp;lýtkách, ale v&nbsp;kolenou a&nbsp;kotnících štíhlé. Špičky chodidel se&nbsp;bořily do&nbsp;měkké zeminy, paty byly trochu zdvižené, aby se&nbsp;šlachy pod lýtky bolestivě nepřepínaly, polokoule hýždí pak skrývalo skloubení hřbetního trámu. Cena pro vítěze v&nbsp;závodu sekáčů se&nbsp;zcela otvírala mému pohledu: bledé pohlaví, tolik se&nbsp;podobající vyloupnutému obilnému zrnu, osemení s&nbsp;oplodím, jež obepínaly jádro s&nbsp;hlubokou rýhou uprostřed. Světlé rovné chloupky se&nbsp;otvíraly ke&nbsp;světlu a&nbsp;připomínaly řasy přivřeného albínského oka.</span></p>
          <p class="chunk" data-nb-ref-number="797" data-nb-words="13" data-nb-chars="70"><span class="idea" data-nb-ref-number="860" id="idea860" data-nb-words="13" data-nb-chars="70">Do&nbsp;zdravého zrna se&nbsp;zaťal jedovatý námel a&nbsp;vypustil do&nbsp;něj svou šťávu.</span></p>
          <p class="chunk" data-nb-ref-number="798" data-nb-words="117" data-nb-chars="709"><span class="idea" data-nb-ref-number="861" id="idea861" data-nb-words="117" data-nb-chars="709">Dívka vyjekla a&nbsp;já&nbsp;z&nbsp;ní&nbsp;vzápětí vyklouzl; byl jsem samá krev. Její krev, hleďme, právo první noci jsem si&nbsp;obhájil. Moje vlastní krev měla vystříknout vzápětí. Že&nbsp;v&nbsp;trávě pod dívčinými rozhoupanými prsy čeká kostěný srp, jsem do&nbsp;poslední chvíle nevěděl, všímaje si&nbsp;krásnějších věcí, všeho, co&nbsp;tvořilo měkkou, poddajnou lidskou tkáň. Teď mi&nbsp;však před očima blýskly tvrdé bílé zuby. Pramen ostrých vlasů mě&nbsp;švihl přes hrdlo a&nbsp;tělo skrčené pod volskou kůží se&nbsp;přehouplo z&nbsp;jedné nohy na&nbsp;druhou a&nbsp;vymanilo se&nbsp;ze&nbsp;sevření dřevěných údů. Ze&nbsp;stínů vyrazila silná paže a&nbsp;na&nbsp;jejím konci zbraň. Zaútočila mi&nbsp;na&nbsp;zkrvavený podbřišek a&nbsp;neviditelná ústa vychrlila proud děsných, nepochopitelných slov: „Dej, o&nbsp;čem doma nevíš!“</span></p>
          <p class="chunk" data-nb-ref-number="799" data-nb-words="105" data-nb-chars="596"><span class="idea" data-nb-ref-number="862" id="idea862" data-nb-words="105" data-nb-chars="596">Bylo to&nbsp;dílem okamžiku, ochránil jsem se&nbsp;rukou, která sama vletěla srpu do&nbsp;cesty, a&nbsp;přišel o&nbsp;ukazovák. Druhá rána nenásledovala, vymrštil jsem se&nbsp;na&nbsp;nohy, přeskočil dřevěný hřbet a&nbsp;utekl přes pole k&nbsp;nejbližšímu rybníku. Krvavou stopu ve&nbsp;strništi smyl déšť, ránu mi&nbsp;uzavřely vodní trávy rostoucí ze&nbsp;dna, bolest mne přešla po&nbsp;nejlepším víně, co&nbsp;jsem si&nbsp;dovezl z&nbsp;Francie. Odradek se&nbsp;mi&nbsp;nezjevil, aspoň pro teď mě&nbsp;ušetřil své společnosti. Vyšel jsem z&nbsp;toho dobře, oběť prstu mě&nbsp;zchromila, ale s&nbsp;tím se&nbsp;dalo žít. Horší byla představa života bez ní. Byl jsem si&nbsp;jist, že&nbsp;mě&nbsp;už&nbsp;nikdy nebude chtít vidět.</span></p>
        </section>
        <section>
          <p class="chunk" data-nb-ref-number="800" data-nb-words="219" data-nb-chars="1374"><span class="idea" data-nb-ref-number="863" id="idea863" data-nb-words="219" data-nb-chars="1374">Podzim skončil stejně náhle, jako začal. Září nebylo ani v&nbsp;půli, když se&nbsp;voda stojící v&nbsp;polích od&nbsp;srpnových plískanic proměnila v&nbsp;led. Rybníky vylité z&nbsp;břehů ztuhly, v&nbsp;kluzké bílé mázdře se&nbsp;hrbily chlumce jako ostrůvky v&nbsp;ledovém moři a&nbsp;toporné snopy se&nbsp;proměnily v&nbsp;ostré útesy. Vše bylo na&nbsp;kámen – voda, stromy, zem – a&nbsp;kámen zvonil jak železo. Rozkvetlé kvítí neodkvetlo, žloutnoucí listí nezhnědlo, dobytčata hynula ve&nbsp;stájích, kopyta mrazem přikovaná k&nbsp;podestýlce. Zoufalé bučení dolehlo až&nbsp;ke&nbsp;mně do&nbsp;Věže, zvířata v&nbsp;kotcích ještě stála, ale nohy už&nbsp;se&nbsp;proměnily v&nbsp;rampouchy, zabodnuté odspoda do&nbsp;těla jako čtyři špikovací jehly. Pot chlévů se&nbsp;srážel v&nbsp;jinovatku, všechny barvy bledly, i&nbsp;černá ztratila svou kryvost, zředěná šedobílou nebarvou ledu. Staroveské mráz zastihl nepřipravené, mnohého položila nemoc, pár starých vejminkářů vypustilo ve&nbsp;studených duchnách duši a&nbsp;děti se&nbsp;nehnuly od&nbsp;rozpálených pecí. Obecní slouha umrzl na&nbsp;obchůzce v&nbsp;prvních okamžicích nového dne – půlnoc ještě odtroubil, slyšeli ho, ale jednu hodinu už&nbsp;ne. Ráno ho&nbsp;prý našli s&nbsp;rukama hluboko v&nbsp;kapsách, opřeného o&nbsp;kostelní zeď a&nbsp;podle výrazu tváře dopáleného na&nbsp;počasí, se&nbsp;skleněným pohledem upřeným vzhůru. Měl rozbitá ústa, ve&nbsp;vousech krápníčky krve. Tentokrát známého opilce nikdo nezmlátil – kůže ze&nbsp;rtů zůstala přimrzlá k&nbsp;mosaznému náustku kravského rohu, který měl pověšený kolem krku.</span></p>
          <p class="chunk" data-nb-ref-number="801" data-nb-words="44" data-nb-chars="254"><span class="idea" data-nb-ref-number="864" id="idea864" data-nb-words="44" data-nb-chars="254">Když mi&nbsp;hospodyně přinesla zprávu o&nbsp;pohromě, nemohl jsem uvěřit. V&nbsp;krbu už&nbsp;sálal oheň a&nbsp;na&nbsp;stole voněla káva. Ještě ospalý jsem vyhlédl z&nbsp;okna a&nbsp;namísto krajiny spatřil jen jeden veliký bílý květ, namalovaný na&nbsp;sklo mrazem. Zdálky se&nbsp;ozývalo skučení psů.</span></p>
          <p class="chunk" data-nb-ref-number="802" data-nb-words="149" data-nb-chars="877"><span class="idea" data-nb-ref-number="865" id="idea865" data-nb-words="149" data-nb-chars="877">Poslal jsem do&nbsp;Vsi vzkaz pro Koláře: rychtář má&nbsp;oznámit poddaným, aby z&nbsp;mých lesů odnesli všechno volně ležící dřevo a&nbsp;užili ho&nbsp;na&nbsp;otop. Francl mě&nbsp;žádal, aby směl zůstat doma, že&nbsp;venku je&nbsp;zima jak v&nbsp;lidomorně. Přesvědčil jsem ho, že&nbsp;musí jet, neboť jde o&nbsp;život, a&nbsp;ne&nbsp;pouze o&nbsp;jeden. Smutně, nicméně poslušně se&nbsp;ujal své staré služebné role, dal zapřáhnout do&nbsp;dvojkolky a&nbsp;odjel. Ostatně neměl nic jiného na&nbsp;práci, neboť mráz si&nbsp;kruté zahrál s&nbsp;jeho mlynářskou pýchou. Kolo stálo, znehybnělé živlem, který ho&nbsp;ještě včera poháněl, jakoby přepadené obrovským ledním medvědem, který se&nbsp;postavil na&nbsp;zadní, objal svou kořist a&nbsp;splynul s&nbsp;ní&nbsp;v&nbsp;jednu nedělitelnou průsvitnou masu. Pod okny se&nbsp;klenul fantastický vítězný oblouk z&nbsp;křišťálu, oslava triumfu přírody nad člověkem. Vylámané lopatky se&nbsp;proměnily v&nbsp;náhrobní desky, nakřivo trčící z&nbsp;té&nbsp;vztyčené vody a&nbsp;z&nbsp;tříště v&nbsp;korytě pod mlýnem.</span></p>
          <p class="chunk" data-nb-ref-number="803" data-nb-words="79" data-nb-chars="477"><span class="idea" data-nb-ref-number="866" id="idea866" data-nb-words="79" data-nb-chars="477">Ve&nbsp;Vsi nebylo nikoho, kdo by&nbsp;pamatoval tak kruté září: namísto babího léta holomráz. Farář už&nbsp;nemusel vybízet farníky k&nbsp;pokání a&nbsp;zvát je&nbsp;častěji do&nbsp;kostela, sami za&nbsp;ním chodili a&nbsp;prosili o&nbsp;zvláštní modlitby za&nbsp;odvrácení katastrofy. V&nbsp;lucerně nad cibulí věže se&nbsp;nepřetržitě svítilo, zpěv se&nbsp;rozléhal po&nbsp;vesnici a&nbsp;noční vítr ho&nbsp;občas zahnal až&nbsp;k&nbsp;Černému mlýnu. Mraky, znamení kýženého oteplení, však nepřinášel; veškerou vodu jsme měli pod nohama, nad hlavou jen šedomodré pusto.</span></p>
          <p class="chunk" data-nb-ref-number="804" data-nb-words="33" data-nb-chars="191"><span class="idea" data-nb-ref-number="867" id="idea867" data-nb-words="33" data-nb-chars="191">Litoval jsem je, ale nemohl nabídnout víc než dřevo ze&nbsp;svých lesů. Přikázal jsem svým dělníkům kácet všechny soušky a&nbsp;skládat je&nbsp;na&nbsp;návsi, aby si&nbsp;každý mohl vzít tolik dřeva, kolik potřebuje.</span></p>
          <p class="chunk" data-nb-ref-number="805" data-nb-words="79" data-nb-chars="440"><span class="idea" data-nb-ref-number="868" id="idea868" data-nb-words="79" data-nb-chars="440">Byla noc. Stál jsem na&nbsp;terase, od&nbsp;hlavy k&nbsp;patě zabalen v&nbsp;teplých houních, a&nbsp;dusil jsem se&nbsp;špatným tabákem. S&nbsp;hlavou zakloněnou jsem patřil na&nbsp;krásu hvězd a&nbsp;zahlédl mezi nimi svůj omyl: byly tam nahoře, nikoli ve&nbsp;mně, Kant měl pravdu – vždyť jsem byl ochoten pokácet pro své lidi veškerý zdravý les. Krása je&nbsp;lhostejná a&nbsp;na&nbsp;lhostejnost ve&nbsp;mně nezbývalo místo, něco tam uvnitř se&nbsp;zvrtlo a&nbsp;udělalo to&nbsp;hastrmana člověkem. Jednou za&nbsp;to&nbsp;zaplatím.</span></p>
          <p class="chunk" data-nb-ref-number="806" data-nb-words="251" data-nb-chars="1503"><span class="idea" data-nb-ref-number="869" id="idea869" data-nb-words="251" data-nb-chars="1503">Jinde se&nbsp;udál opačný proces, ty&nbsp;novinky mi&nbsp;přivezl Francl a&nbsp;hned nato ulehl, už&nbsp;od&nbsp;posledně nastydlý na&nbsp;prsa. Učitel Voves, osvícenec, buditel a&nbsp;volnomyšlenkář, který se&nbsp;poslední dobou držel stranou, zahloubán nejspíš do&nbsp;Ludwiga Feuerbacha, vystoupil jednoho mrazivého rána na&nbsp;patu morového sloupu a&nbsp;překvapil staroveské zprávou, že&nbsp;v&nbsp;okolí vesnice se&nbsp;od&nbsp;jara potuluje ryba s&nbsp;nohama, příšera, která přivolala zkázu na&nbsp;jejich kraj. Někdo doběhl pro faráře, ten přišel a&nbsp;poslouchal s&nbsp;rukama založenýma na&nbsp;prsou, pak i&nbsp;on&nbsp;vylezl na&nbsp;kamenný hranol a&nbsp;vstoupil kantorovi do&nbsp;řeči. Starou Vsí skutečně obchází Leviathan, ale to&nbsp;jejich vlastní údy váží jeho cesty, neboť se&nbsp;usadil v&nbsp;jejich srdcích, pustili si&nbsp;ho&nbsp;tam spolu s&nbsp;vírou v&nbsp;modly a&nbsp;teď sklízejí úrodu. Nezbývá jim než znovu otevřít nitro, vypudit netvora a&nbsp;vpustit Boha a&nbsp;pak se&nbsp;dobrat zlomku dřívější spokojenosti, budou-li pokorní a&nbsp;trpěliví. Slyšme modloslužebníka, zařičel učitel a&nbsp;ukázal na&nbsp;kněze, hříšník kárá hříšníky! Jestlipak víte, komu se&nbsp;ve&nbsp;skrytu domova klaní tento dřevomilný fráter? Spřáhl se&nbsp;s&nbsp;tím, jenž se&nbsp;k&nbsp;nám v&nbsp;březnu přistěhoval, a&nbsp;ti&nbsp;dva spolu svedli ke&nbsp;svým rejdům nevinnou slabou duši a&nbsp;uvrhli ji&nbsp;do&nbsp;neštěstí. Po&nbsp;oslavě sklizně jsem viděl. Nedořekl. Farář ho&nbsp;tvrdou pěstí udeřil do&nbsp;brady. Voves sletěl ze&nbsp;sloupu na&nbsp;zmrzlou zem, rozbil si&nbsp;brejle a&nbsp;dal se&nbsp;do&nbsp;pláče. Ani Fidelius neměl daleko k&nbsp;slzám, ostatně měl zle zanícené oči, jako by&nbsp;v&nbsp;nich měl písek. Zhrozeně je&nbsp;upíral na&nbsp;svou zaťatou ruku, podobající se&nbsp;tesařskému kladivu.</span></p>
          <p class="chunk" data-nb-ref-number="807" data-nb-words="69" data-nb-chars="430"><span class="idea" data-nb-ref-number="870" id="idea870" data-nb-words="69" data-nb-chars="430">Rychtář, který stál mezi shromážděným davem, nebyl schopný zasáhnout. Zato Roman Rab, nyní už&nbsp;uzdravený z&nbsp;dočasné slepoty, otevřel ústa, přes něž se&nbsp;táhl rudý šrám. Zeptal se&nbsp;kněze, proč nenechal učitelského domluvit, moc prý ho&nbsp;zajímá, co&nbsp;tak světoborného viděl o&nbsp;obžínkách. Fidelius mu&nbsp;odsekl, že&nbsp;je&nbsp;to&nbsp;zpovědní tajemství nejmenované osoby, a&nbsp;odešel. Kdo je&nbsp;ta&nbsp;osoba, která si&nbsp;přišla do&nbsp;kostela pro rozhřešení, jsem si&nbsp;domyslel.</span></p>
          <p class="chunk" data-nb-ref-number="808" data-nb-words="141" data-nb-chars="843"><span class="idea" data-nb-ref-number="871" id="idea871" data-nb-words="141" data-nb-chars="843">Francl churavěl a&nbsp;nelepšil se, byl za&nbsp;ním doktor, prohlédl ho, a&nbsp;když jsem se&nbsp;zeptal, kdy se&nbsp;kočí uzdraví, odpověděl vyhýbavě. Ani mně nebylo dobře, trpěl jsem nedostatkem vody. Ta&nbsp;byla sice všudypřítomná, pro mne však bezcenná; z&nbsp;ledu a&nbsp;jinovatky jsem nemohl čerpat potřebnou sílu. Jedné noci, kdy jasně zářil měsíc a&nbsp;mrzlo, jako když břitvou řeže, jsem se&nbsp;nahý vykradl na&nbsp;rybník a&nbsp;sekyrou vysekal do&nbsp;ledu díru. Bylo to&nbsp;v&nbsp;místě, kde na&nbsp;hladině zůstaly rozkvetlé lekníny, nyní křehké jako vánoční ozdoby borských sklářů. Vklouzl jsem pod vodu, dole bylo jako v&nbsp;márnici, zima a&nbsp;tma. Od&nbsp;stropu visely spletité lustry zmrzlých leknínů. Nenarozená poupata, poslední, ještě zavinutá a&nbsp;napohled živá, se&nbsp;vzpínala k&nbsp;neprostupné hladině. Hustá ledová kaše mi&nbsp;ucpávala žábry, ale pokud jsem plaval při dně a&nbsp;vlnil se&nbsp;jako úhoř, bránil jsem se&nbsp;umrznutí.</span></p>
          <p class="chunk" data-nb-ref-number="809" data-nb-words="107" data-nb-chars="597"><span class="idea" data-nb-ref-number="872" id="idea872" data-nb-words="107" data-nb-chars="597">Že&nbsp;se&nbsp;na&nbsp;rybník seběhla tlupa chlapů, jsem zjistil pozdě. Poznal jsem to&nbsp;z&nbsp;toho, jak se&nbsp;rozezněl led. Potom ho&nbsp;začaly nepatrně rozehřívat tmavé teplé šlápoty. Mířily k&nbsp;díře, mé&nbsp;jediné únikové cestě. Něčí ruce zvedly odhozenou sekyru, jiné strčily do&nbsp;díry bidlo s&nbsp;hákem a&nbsp;zarejdily s&nbsp;ním, jen taktak jsem se&nbsp;vyhnul a&nbsp;od&nbsp;otvoru se&nbsp;raději vzdálil. Ze&nbsp;stop v&nbsp;ledě jsem vyčetl aspoň dva známé podpisy, jeden patřil porybnému, z&nbsp;toho jsem si&nbsp;nic nedělal, druhý revírníkovi – a&nbsp;s&nbsp;tímhle divousem jsem se&nbsp;věru nechtěl pustit do&nbsp;křížku. Květy leknínů pukaly pod jeho holínkami a&nbsp;znělo to&nbsp;jako rány z&nbsp;pušky.</span></p>
          <p class="chunk" data-nb-ref-number="810" data-nb-words="233" data-nb-chars="1374"><span class="idea" data-nb-ref-number="873" id="idea873" data-nb-words="233" data-nb-chars="1374">I&nbsp;na&nbsp;střelbu došlo. Porybný musel zahlédnout pod nohama můj stín, protože strhl z&nbsp;ramene mušketu a&nbsp;vypálil v&nbsp;bláhové naději, že&nbsp;prostřelí deset palců ztuhlé vody. Les vrátil ránu desateronásobnou ozvěnou. Následující ryk hajného ke&nbsp;mně také pronikl, slyšel jsem, jak se&nbsp;tam nahoře hádají a&nbsp;jak Škvor přebírá velení. Odplaval jsem co&nbsp;nejdál, pod vysoký břeh zpevněný vrbovými kořeny, mezi nimiž se&nbsp;drolila hlína. Nalezl jsem tu&nbsp;zamrzlý leknín, jaký jsem nikdy předtím neviděl – když uhodily mrazy, poupě, které si&nbsp;na&nbsp;hadovitém stonku razilo cestu k&nbsp;hladině, aby se&nbsp;rozvinulo spolu s&nbsp;desítkami jiných, rozkvetlo už&nbsp;pod vodou, jeho bělostný květ zářil do&nbsp;tmy jako přelud. Kolem leknínu byl led nejtenčí, takový palec dva, snad by&nbsp;se&nbsp;dalo utéct právě tudy. Ovšem bylo tu&nbsp;také málo kapalné vody a&nbsp;já&nbsp;se&nbsp;musel vmáčknout do&nbsp;nevelké kapsy pod břehem. Okamžitě mě&nbsp;v&nbsp;sobě uvěznila – pronásledovatelé tu&nbsp;měli svou příšeru jako na&nbsp;dlani, jen kdyby o&nbsp;ní&nbsp;věděli. Nebylo k&nbsp;tomu daleko. Zaslechl jsem Škvora, jak říká ostatním, že&nbsp;se&nbsp;jde podívat ke&nbsp;břehu a&nbsp;ať&nbsp;počkají u&nbsp;díry, kdyby jim škodná chtěla vyklouznout, kudy přišla. Musel jsem pryč. Jenže jsem byl tak vysílený, že&nbsp;jsem se&nbsp;nevzmohl na&nbsp;víc než na&nbsp;chabý úder rukou, které bolestně scházel prst. Ledová krusta praskla, ale škvíra byla tenká a&nbsp;hned se&nbsp;zespoda plnila vodou, která okamžitě tuhla. Připadal jsem si&nbsp;jako pohřbený zaživa.</span></p>
          <p class="chunk" data-nb-ref-number="811" data-nb-words="49" data-nb-chars="298"><span class="idea" data-nb-ref-number="874" id="idea874" data-nb-words="49" data-nb-chars="298">Ležel jsem pod břehem a&nbsp;rybíma očima pozoroval hvězdy. Skrz led se&nbsp;zdály obrovské a&nbsp;zlaté, rozšířené po&nbsp;celém nebi jako tisíce sluncí. Vesmír mezi nimi se&nbsp;smrskl na&nbsp;pár černých čtverečků, klíčových dírek, jimiž se&nbsp;protáhnou jen dušičky zbavené břemene hříchu. Po&nbsp;ledě se&nbsp;pomalu blížily těžké kroky.</span></p>
          <p class="chunk" data-nb-ref-number="812" data-nb-words="241" data-nb-chars="1396"><span class="idea" data-nb-ref-number="875" id="idea875" data-nb-words="241" data-nb-chars="1396">Na&nbsp;břehu nade mnou někdo seděl, tichá postava v&nbsp;beraním kožichu. Dřepěla na&nbsp;samém okraji a&nbsp;upírala zrak dolů – přímo na&nbsp;mě. Zavřel jsem oči a&nbsp;počítal okamžiky, kdy tenký led prorazí revírníkův lovecký tesák. Pak jsem zaslechl hovor, oči jsem zase otevřel a&nbsp;opodál uviděl obrovské podrážky, jak se&nbsp;zastavují kousek ode mě, přesně v&nbsp;místě, kde je&nbsp;ještě unesl led. Škvor si&nbsp;nakrucoval ježaté kníry a&nbsp;neviděl nic kromě dívky, které zpod huňaté čepice spadaly na&nbsp;ramena světlé vlasy. Dolehl ke&nbsp;mně její hlas. Řekla, že&nbsp;rychtář nehodlá organizovat záchranu hlupáků, kteří se&nbsp;v&nbsp;noci pouštějí na&nbsp;rybník za&nbsp;strašidly a&nbsp;pak se&nbsp;proboří. Copak se&nbsp;celá Ves nemodlí za&nbsp;to, aby led konečně roztál? Chlap se&nbsp;rozesmál: on&nbsp;mít takovou hubatou holku doma, od&nbsp;rána do&nbsp;večera by&nbsp;ji&nbsp;řezal a&nbsp;po&nbsp;klekání nepouštěl z&nbsp;domu. Dívce se&nbsp;objevil v&nbsp;ruce srp, vytažený snad ze&nbsp;záhybů kožichu, ale hajný se&nbsp;nezalekl a&nbsp;pokračoval: nenechal by&nbsp;si&nbsp;ji&nbsp;přerůst přes hlavu jako divoké víno – taková úroda nese jen kyselé hrozny. Náhle na&nbsp;něj zprostřed rybníka někdo zavolal, ostře a&nbsp;pánovitě, někdo, kdo tam ještě před chvílí nebyl. Poznal jsem farářův hlas a&nbsp;ten teď zapůsobil lépe než mé&nbsp;vrbové proutky. Škvor se&nbsp;ještě jednou podíval zpod hustého obočí na&nbsp;Katynku, pak mlčky nadzvedl klobouk a&nbsp;vrátil se&nbsp;k&nbsp;pokrotlým honcům na&nbsp;rybníce, kterým Fidelius právě dával kázání, aby už&nbsp;nevěřili učitelovým tlachům. Potom je&nbsp;odvedl do&nbsp;vesnice.</span></p>
          <p class="chunk" data-nb-ref-number="813" data-nb-words="77" data-nb-chars="438"><span class="idea" data-nb-ref-number="876" id="idea876" data-nb-words="77" data-nb-chars="438">Hvězdy pobledly, rybník se&nbsp;vylidnil, les kolem vody ztichl. Kostěné ostří proniklo ledem, zaseklo se&nbsp;do&nbsp;dna těsně vedle mého hrdla, jednou, podruhé, potřetí. Vsunul jsem do&nbsp;spáry rameno, pak loket a&nbsp;poté jsem se&nbsp;ve&nbsp;své ledové rakvi posadil. Zvedl jsem hlavu a&nbsp;obhlédl břeh – dívka se&nbsp;srpem byla pryč. Vzpomněl jsem si&nbsp;na&nbsp;předčasně rozvitý leknín uvízlý v&nbsp;ledu a&nbsp;zašmátral po&nbsp;něm pod hladinou, byl by&nbsp;to&nbsp;hezký dárek. Ale ruka ho&nbsp;nenalezla.</span></p>
        </section>
        <section>
          <p class="chunk" data-nb-ref-number="814" data-nb-words="92" data-nb-chars="541"><span class="idea" data-nb-ref-number="877" id="idea877" data-nb-words="92" data-nb-chars="541">Francl odcházel bez rozloučení a&nbsp;bez díků, jako svobodný člen cechu mlynářského, byť s&nbsp;jepicím životem. Pivní břich mu&nbsp;splaskl, dávno přestal jíst a&nbsp;nepil už&nbsp;ani pivo. Hospodyně mu&nbsp;přikládala studené obklady a&nbsp;obracela ho&nbsp;na&nbsp;bok, aby zabránila proleženinám. Holit se&nbsp;od&nbsp;ní&nbsp;nechal, a&nbsp;když jsem se&nbsp;nabídl já, urazil se. Ponechal jsem ho&nbsp;aspoň u&nbsp;sebe ve&nbsp;Věži. Sedmý den nemoci se&nbsp;začal dusit, naznačil hospodyni, aby přivedla kněze a&nbsp;otočil se&nbsp;ztrhaným zarostlým obličejem ke&nbsp;zdi. Když ho&nbsp;uchopila za&nbsp;rameno farářova silná ruka, byl už&nbsp;studený.</span></p>
          <p class="chunk" data-nb-ref-number="815" data-nb-words="21" data-nb-chars="141"><span class="idea" data-nb-ref-number="878" id="idea878" data-nb-words="21" data-nb-chars="141">Sledoval jsem z&nbsp;křesla Fideliovy rozpaky, jeho váhání, zda udělit poslední pomazání, přestože se&nbsp;Francl nestihl připravit. Nakonec mu&nbsp;je&nbsp;dal.</span></p>
          <p class="chunk" data-nb-ref-number="816" data-nb-words="41" data-nb-chars="236"><span class="idea" data-nb-ref-number="879" id="idea879" data-nb-words="41" data-nb-chars="236">Hospodyně zažehla po&nbsp;dvou svících v&nbsp;hlavách i&nbsp;nohou postele a&nbsp;chvíli jsme nad mrtvým postáli. Pokoušel jsem se&nbsp;o&nbsp;lítost k&nbsp;muži, který mi&nbsp;věrně sloužil do&nbsp;chvíle, než vycítil příležitost, jak na&nbsp;stará kolena přijít k&nbsp;majetku a&nbsp;váženosti.</span></p>
          <p class="chunk" data-nb-ref-number="817" data-nb-words="65" data-nb-chars="375"><span class="idea" data-nb-ref-number="880" id="idea880" data-nb-words="65" data-nb-chars="375">Lítost nepřicházela. Pokud šlo o&nbsp;Francla, nemohl jsem se&nbsp;zbavit podivného pocitu křivdy, ač&nbsp;jsem pro něj nenacházel důvod – jako bych měl mrtvému co&nbsp;vyčítat, jenom to&nbsp;nejsem schopen pojmenovat. Když jsem ho&nbsp;za&nbsp;krutého mrazu poslal do&nbsp;Vsi, nebyl to&nbsp;ode mne akt pomsty? Je&nbsp;možné učinit něco takového bezděčně, pouze s&nbsp;jakýmsi spodním povědomím, že&nbsp;by&nbsp;to&nbsp;ode mne mohl být trest?</span></p>
          <p class="chunk" data-nb-ref-number="818" data-nb-words="18" data-nb-chars="111"><span class="idea" data-nb-ref-number="881" id="idea881" data-nb-words="18" data-nb-chars="111">Zvedl jsem oči k&nbsp;vitríně příborníku, sklo bylo odsunuto a&nbsp;na&nbsp;čínském a&nbsp;míšeňském porcelánu ležel mlýnský prach.</span></p>
          <p class="chunk" data-nb-ref-number="819" data-nb-words="18" data-nb-chars="97"><span class="idea" data-nb-ref-number="882" id="idea882" data-nb-words="18" data-nb-chars="97">„Měl jste tehdy jet vy,“ vytrhl mne kněz ze&nbsp;zamyšlení, „mohl jste mu&nbsp;o&nbsp;pár let prodloužit život.“</span></p>
          <p class="chunk" data-nb-ref-number="820" data-nb-words="27" data-nb-chars="150"><span class="idea" data-nb-ref-number="883" id="idea883" data-nb-words="27" data-nb-chars="150">Na&nbsp;jeho výčitky jsem neměl nejmenší náladu. „Farář, a&nbsp;stará se&nbsp;o&nbsp;délku pozemského života? Není mu&nbsp;lépe tam, kde je? Pokud to&nbsp;není peklo nebo očistec.“</span></p>
          <p class="chunk" data-nb-ref-number="821" data-nb-words="29" data-nb-chars="181"><span class="idea" data-nb-ref-number="884" id="idea884" data-nb-words="29" data-nb-chars="181">„Pojďte odsud, je&nbsp;ohavné takto mluvit v&nbsp;přítomnosti zesnulého,“ řekl rozechvělým hlasem a&nbsp;vzal mne za&nbsp;rukáv. S&nbsp;Franclem zůstala jenom hospodyně. Aspoň že&nbsp;ta&nbsp;nad ním upřímně zapláče.</span></p>
          <p class="chunk" data-nb-ref-number="822" data-nb-words="22" data-nb-chars="129"><span class="idea" data-nb-ref-number="885" id="idea885" data-nb-words="22" data-nb-chars="129">Proč jdeme dolů? říkal jsem si, když jsme sestupovali po&nbsp;schůdcích do&nbsp;mlýnice. Nemá ze&nbsp;mě&nbsp;Fidelius strach? Neví už&nbsp;úplně všechno?</span></p>
          <p class="chunk" data-nb-ref-number="823" data-nb-words="59" data-nb-chars="371"><span class="idea" data-nb-ref-number="886" id="idea886" data-nb-words="59" data-nb-chars="371">Na&nbsp;cestu po&nbsp;schodech jsem svítil lampou, dole nám pod nohama zapraskala obilná zrnka. Byla tu&nbsp;zima, snad i&nbsp;mírný mráz. Všude ležela mouka. Fidelius si&nbsp;přehodil přes sutanu černý vlněný svrchník, který předtím nechal viset přes zábradlí. Usedl na&nbsp;bednění vedle násepky, pod níž byly znehybnělé mlýnské kameny. Jak tam seděl, vůbec nevypadal jako kněz. Vypadal jako soudce.</span></p>
          <p class="chunk" data-nb-ref-number="824" data-nb-words="23" data-nb-chars="132"><span class="idea" data-nb-ref-number="887" id="idea887" data-nb-words="23" data-nb-chars="132">Dlouze si&nbsp;mě&nbsp;prohlížel a&nbsp;já, opřený o&nbsp;lešení, mu&nbsp;oplácel stejně zkoumavým pohledem. Když promluvil, zvedl se&nbsp;mu&nbsp;od&nbsp;úst obláček páry.</span></p>
          <p class="chunk" data-nb-ref-number="825" data-nb-words="109" data-nb-chars="613"><span class="idea" data-nb-ref-number="888" id="idea888" data-nb-words="109" data-nb-chars="613">„Pamatujete, jak jsem vás žádal, abyste z&nbsp;našeho kraje odešel, barone? Mluvil jsem o&nbsp;Katynce, ale měl jsem na&nbsp;mysli oba – ji&nbsp;i&nbsp;vás. Učitel s&nbsp;revírníkem proti vám štvou celou vesnici. Sedláci je&nbsp;nejdřív nebrali vážně, potom uvěřili. Mráz nepolevuje a&nbsp;oni jsou čím dál zoufalejší. Jistě víte, jak jsou zdejší lidé pověrčiví, vzpomeňte si&nbsp;na&nbsp;to&nbsp;maso v&nbsp;poli. Vinu za&nbsp;kalamitu přičítají vám, i&nbsp;za&nbsp;to&nbsp;dlouhé jarní sucho a&nbsp;vůbec za&nbsp;všechno. Škvor shání muže, kteří by&nbsp;si&nbsp;s&nbsp;ním troufli na&nbsp;trestnou výpravu. Voves chtěl poslat do&nbsp;Lipé pro žandarmy, ale vynadali mu&nbsp;a&nbsp;pohrozili výpraskem. Chtějí si&nbsp;to&nbsp;s&nbsp;vámi vyřídit sami.“</span></p>
          <p class="chunk" data-nb-ref-number="826" data-nb-words="7" data-nb-chars="50"><span class="idea" data-nb-ref-number="889" id="idea889" data-nb-words="7" data-nb-chars="50">„Se mnou? Copak rychtář nedovede sjednat pořádek?“</span></p>
          <p class="chunk" data-nb-ref-number="827" data-nb-words="30" data-nb-chars="156"><span class="idea" data-nb-ref-number="890" id="idea890" data-nb-words="30" data-nb-chars="156">„Stará se&nbsp;o&nbsp;to, aby z&nbsp;mrtvých zvířat byl užitek. Stloukám pro farníky jeden sušák na&nbsp;kůže za&nbsp;druhým. Těší mě&nbsp;to, i&nbsp;když musím spěchat a&nbsp;dělám jen obyčejné.“</span></p>
          <p class="chunk" data-nb-ref-number="828" data-nb-words="9" data-nb-chars="53"><span class="idea" data-nb-ref-number="891" id="idea891" data-nb-words="9" data-nb-chars="53">Zamračil jsem se. „Vy děláte sušáky na&nbsp;dobytčí kůže?“</span></p>
          <p class="chunk" data-nb-ref-number="829" data-nb-words="141" data-nb-chars="801"><span class="idea" data-nb-ref-number="892" id="idea892" data-nb-words="141" data-nb-chars="801">„Ano. Před rokem jsem na&nbsp;žádost starších vyrobil jeden pěkný – dřevěnou krávu, náhradu za&nbsp;jinou, velmi starou a&nbsp;chatrnou, co&nbsp;se&nbsp;už&nbsp;rozpadala. Musela vypadat stejně jako ta, co&nbsp;ji&nbsp;měli předtím, i&nbsp;tahle měla patřit obci; dobytčí kůže na&nbsp;ní&nbsp;mohl sušit každý, byla-li volná. Jenže ona svému účelu příliš nesloužila. Jakmile jsem dílo odevzdal – a&nbsp;dal jsem si&nbsp;na&nbsp;něm záležet, dokonce jsem je&nbsp;opatřil kravskou lebkou –, odtáhli tu&nbsp;krasavici do&nbsp;žitného pole za&nbsp;vesnicí, kousek od&nbsp;toho místa vede pěšina k&nbsp;Vlhošti. A&nbsp;kráva tam stála až&nbsp;donedávna. O&nbsp;obžínkách na&nbsp;ni&nbsp;posadili obilného krále a&nbsp;zasnoubili s&nbsp;obilnou babou, o&nbsp;tom asi leccos víte, že? Až&nbsp;tehdy jsem si&nbsp;uvědomil, že&nbsp;jsem zvíře podle starého vzoru postavil tak, aby se&nbsp;na&nbsp;něm dalo sedět… nebo se&nbsp;pod ním schovat. Důsledky jsem tak docela nedomyslel.“</span></p>
          <p class="chunk" data-nb-ref-number="830" data-nb-words="44" data-nb-chars="245"><span class="idea" data-nb-ref-number="893" id="idea893" data-nb-words="44" data-nb-chars="245">„Vědomě ne, ale vaše vnitřní vědomí, o&nbsp;kterém nevíte, stvořilo dokonalého molocha. Možná i&nbsp;vy&nbsp;někde v&nbsp;té&nbsp;tajné hloubi duše víte, že&nbsp;sklidit úrodu a&nbsp;pak se&nbsp;pomodlit a&nbsp;opít prostě nestačí. Pokud jde o&nbsp;mě, v&nbsp;tomhle jsem zajedno se&nbsp;svými poddanými.“</span></p>
          <p class="chunk" data-nb-ref-number="831" data-nb-words="13" data-nb-chars="77"><span class="idea" data-nb-ref-number="894" id="idea894" data-nb-words="13" data-nb-chars="77">„Úspěšná sklizeň, řádná oslava a&nbsp;pokorné díkůvzdání – jak to, že&nbsp;to&nbsp;nestačí?“</span></p>
          <p class="chunk" data-nb-ref-number="832" data-nb-words="29" data-nb-chars="182"><span class="idea" data-nb-ref-number="895" id="idea895" data-nb-words="29" data-nb-chars="182">„Protože vaše ovečky jenom přihlížejí – vy&nbsp;vykonáváte rituál, vy&nbsp;skvěle proměňujete, vy&nbsp;slavíte zmrtvýchvstání. A&nbsp;oni hrají druhé housle a&nbsp;mají pocit, že&nbsp;je&nbsp;třeba udělat něco navíc.“</span></p>
          <p class="chunk" data-nb-ref-number="833" data-nb-words="6" data-nb-chars="41"><span class="idea" data-nb-ref-number="896" id="idea896" data-nb-words="6" data-nb-chars="41">„A společná modlitba? Přijetí těla Páně?“</span></p>
          <p class="chunk" data-nb-ref-number="834" data-nb-words="3" data-nb-chars="20"><span class="idea" data-nb-ref-number="897" id="idea897" data-nb-words="3" data-nb-chars="20">Pokrčil jsem rameny.</span></p>
          <p class="chunk" data-nb-ref-number="835" data-nb-words="21" data-nb-chars="123"><span class="idea" data-nb-ref-number="898" id="idea898" data-nb-words="21" data-nb-chars="123">„Ty vaše oplatky že&nbsp;mají zažehnat zlé duchy a&nbsp;neúrodu? Co&nbsp;jsou proti tanci při úplňku? Proti skoku skrz očišťující plamen?“</span></p>
          <p class="chunk" data-nb-ref-number="836" data-nb-words="5" data-nb-chars="40"><span class="idea" data-nb-ref-number="899" id="idea899" data-nb-words="5" data-nb-chars="40">„Mluvíte jako odporný neznaboh, barone.“</span></p>
          <p class="chunk" data-nb-ref-number="837" data-nb-words="10" data-nb-chars="57"><span class="idea" data-nb-ref-number="900" id="idea900" data-nb-words="10" data-nb-chars="57">„A vidíte, přece znám víc bohů než vy, Boží prostředník.“</span></p>
          <p class="chunk" data-nb-ref-number="838" data-nb-words="27" data-nb-chars="167"><span class="idea" data-nb-ref-number="901" id="idea901" data-nb-words="27" data-nb-chars="167">Seskočil z&nbsp;bednění, jako když ho&nbsp;uštkne. Rozkročil se&nbsp;na&nbsp;ohoblovaných prknech mlecí podlahy a&nbsp;celý se&nbsp;třásl. Vydával jakési skřeky, jež teprve po&nbsp;chvíli dostaly smysl.</span></p>
          <p class="chunk" data-nb-ref-number="839" data-nb-words="8" data-nb-chars="40"><span class="idea" data-nb-ref-number="902" id="idea902" data-nb-words="8" data-nb-chars="40">„Přišel jste a&nbsp;tvářil se&nbsp;jako křesťan –“</span></p>
          <p class="chunk" data-nb-ref-number="840" data-nb-words="10" data-nb-chars="62"><span class="idea" data-nb-ref-number="903" id="idea903" data-nb-words="10" data-nb-chars="62">„Ale tím já&nbsp;jsem. Byl jsem pokřtěn ve&nbsp;svatoštěpánském chrámu…“</span></p>
          <p class="chunk" data-nb-ref-number="841" data-nb-words="42" data-nb-chars="259"><span class="idea" data-nb-ref-number="904" id="idea904" data-nb-words="42" data-nb-chars="259">„Což je&nbsp;ve&nbsp;vašem případě úplně lhostejné! Přišel jste sem a&nbsp;já&nbsp;se&nbsp;zaradoval, že&nbsp;dostávám spolubojovníka proti těm pohanským přežitkům, navíc urozeného a&nbsp;vlivného. A&nbsp;koho jsem dostal? Jste horší než ďábel – proti vám jsou ti&nbsp;zdejší chrapouni hotová neviňátka.“</span></p>
          <p class="chunk" data-nb-ref-number="842" data-nb-words="17" data-nb-chars="99"><span class="idea" data-nb-ref-number="905" id="idea905" data-nb-words="17" data-nb-chars="99">„To je&nbsp;mi&nbsp;vážné obvinění,“ řekl jsem klouzavým hlasem, který však už&nbsp;začal praskat jako ledová kra.</span></p>
          <p class="chunk" data-nb-ref-number="843" data-nb-words="141" data-nb-chars="780"><span class="idea" data-nb-ref-number="906" id="idea906" data-nb-words="141" data-nb-chars="780">„Dávejte si&nbsp;pozor na&nbsp;ústa, jak se&nbsp;jednou urazím, myslím na&nbsp;pomstu, mám už&nbsp;takovou slabost. Ujišťuji vás, že&nbsp;jsem byl zvyklostmi svých poddaných udiven víc než vy. Na&nbsp;rozdíl od&nbsp;vás jsem ale pochopil, jak dokonale ti&nbsp;lidé cítí krajinu, na&nbsp;níž jsou závislí. Vy&nbsp;jim sice můžete dát něco navíc, řekněme jako misionář, ale nesmíte jim brát to, co&nbsp;měli ještě před vámi. Právě takhle si&nbsp;počínali misionáři – ti&nbsp;špatní. Jak můžete vědět, kdo přijde po&nbsp;vás? Co&nbsp;když to&nbsp;bude někdo s&nbsp;úplně opačným učením, než je&nbsp;vaše? Začne jim napravovat hlavu po&nbsp;svém a&nbsp;oni si&nbsp;to&nbsp;nechají líbit, proč ne, když si&nbsp;to&nbsp;nechali líbit od&nbsp;vás? Naučil jste je&nbsp;poslušnosti a&nbsp;pokoře, umění zbavit se&nbsp;odpovědnosti za&nbsp;hřích. A&nbsp;ten nový je&nbsp;naučí zase něco jiného – nějaké nestoudnosti, jež prohlásí za&nbsp;nové náboženství.</span></p>
          <p class="chunk" data-nb-ref-number="844" data-nb-words="48" data-nb-chars="282"><span class="idea" data-nb-ref-number="907" id="idea907" data-nb-words="48" data-nb-chars="282">Říkám vám, že&nbsp;jestli je&nbsp;zúplna vyrvete z&nbsp;kořenů, jež je&nbsp;drží pevně v&nbsp;zemi, kořenů společných jim, slunci, měsíci, dešti, stromům, květinám a&nbsp;zvířatům, a&nbsp;povznesete je&nbsp;příliš vysoko, ten nový příchozí je&nbsp;zase srazí dolů. Ten pád jim přerazí páteř. Snad právě toho se&nbsp;obává Kateřina.“</span></p>
          <p class="chunk" data-nb-ref-number="845" data-nb-words="32" data-nb-chars="196"><span class="idea" data-nb-ref-number="908" id="idea908" data-nb-words="32" data-nb-chars="196">„Hleďme!“ zasmál se. „Ze světáckého učitele se&nbsp;stal žaččin fámulus. Kde je&nbsp;vaše rozvaha a&nbsp;moudrost? Zmizely spolu s&nbsp;prstem z&nbsp;vaší pravice. Obětoval jste je&nbsp;lásce k&nbsp;čarodějnici s&nbsp;hezkou tvářičkou.“</span></p>
          <p class="chunk" data-nb-ref-number="846" data-nb-words="156" data-nb-chars="872"><span class="idea" data-nb-ref-number="909" id="idea909" data-nb-words="156" data-nb-chars="872">„Kouká vám z&nbsp;očí chuť zapálit pod Katynkou hranici. Jak vám rozumím! Živé byste se&nbsp;zbavil a&nbsp;mrtvou, kterou jste si&nbsp;vyřezal ze&nbsp;dřeva, byste si&nbsp;nechal – pěkně doma ve&nbsp;skříni, aby nemotala farníkům hlavy, já&nbsp;už&nbsp;vím, co&nbsp;znamená ta&nbsp;dvojí iniciála na&nbsp;tom vašem sarkofágu. D&nbsp;je&nbsp;pro Demeter, viďte? P&nbsp;pro Persefonu. Všiml jsem si, jaké knihy čtete – není to&nbsp;jenom žaltář a&nbsp;liturgika. Stvořil jste bytost z&nbsp;mýtů, bohyni úrody, jež trávila část života v&nbsp;říši mrtvých a&nbsp;část v&nbsp;říši živých. Říkalo se&nbsp;jí&nbsp;taky koré. I&nbsp;já&nbsp;četl klasiky, a&nbsp;kdybych měl ještě svůj klobouk, musel bych před vámi smeknout. Copak vás ale nenapadlo, že&nbsp;když strkáte svého velebníčka do&nbsp;dřevěného lůna, vzdáváte tím hold božstvu staršímu, než je&nbsp;váš ukřižovaný? Vy&nbsp;jste horší než ti&nbsp;chrapouni, jak jste je&nbsp;nazval. Vy&nbsp;jste velekněz bohyně úrody a&nbsp;soudě podle té&nbsp;mrazivé pohromy venku se&nbsp;vaše paní náramně zlobí.“</span></p>
          <p class="chunk" data-nb-ref-number="847" data-nb-words="46" data-nb-chars="245"><span class="idea" data-nb-ref-number="910" id="idea910" data-nb-words="46" data-nb-chars="245">Vrhl se&nbsp;na&nbsp;mě. Byl sporý a&nbsp;mrštný, a&nbsp;kdybych byl neuhnul, mohla na&nbsp;mě&nbsp;jeho pěst dopadnout jako na&nbsp;učitele. Druhou ránu jsem mu&nbsp;už&nbsp;nedovolil, chytil jsem ho&nbsp;oběma rukama za&nbsp;zápěstí a&nbsp;sevřel mu&nbsp;je&nbsp;jako v&nbsp;želízkách. Proti vodnímu živlu neměl šanci.</span></p>
          <p class="chunk" data-nb-ref-number="848" data-nb-words="156" data-nb-chars="846"><span class="idea" data-nb-ref-number="911" id="idea911" data-nb-words="156" data-nb-chars="846">„Tak přece jen vy,“ sípal, „to vy&nbsp;jste slídil v&nbsp;mé&nbsp;dílně. Měl jsem vás v&nbsp;podezření. Dal jste si&nbsp;pozor na&nbsp;piliny na&nbsp;podlaze, ale rozsypal jsem je&nbsp;i&nbsp;venku na&nbsp;dvorku a&nbsp;tam už&nbsp;jste obezřetný nebyl. A&nbsp;dřevěný žlab, co&nbsp;jste po&nbsp;něm lezl, taky ukazoval na&nbsp;vás. Kdo jiný by&nbsp;ho&nbsp;uzvedl? Zapomínáte na&nbsp;svoji sílu a&nbsp;na&nbsp;její meze – v&nbsp;tom je&nbsp;vaše slabina. Když jenom pomyslím, že&nbsp;ten ubožák Voves mohl mít pravdu! Prý vás viděl plavat deštěm, viděl vás uhranout mladého Raba vrbovým proutkem. Co&nbsp;jste vůbec zač? Držíte mě&nbsp;jak v&nbsp;kleštích, a&nbsp;přesto jste kluzký jako ryba, jako žába, jako… salamandr! Vidět váš úsměv – to&nbsp;už&nbsp;je&nbsp;příjemnější hledět do&nbsp;tváře štiky. A&nbsp;slyšet váš smích – i&nbsp;křik divoké kachny zní líp. Vypadáte sice jako člověk, jako zkažené, rozmazlené princátko, které nedovede zestárnout, ale chechtáte se&nbsp;jako hastrman, co&nbsp;se&nbsp;jím straší malé děti.“</span></p>
          <p class="chunk" data-nb-ref-number="849" data-nb-words="25" data-nb-chars="148"><span class="idea" data-nb-ref-number="912" id="idea912" data-nb-words="25" data-nb-chars="148">Taková slova od&nbsp;kněze mě&nbsp;ohromila a&nbsp;na&nbsp;okamžik jsem povolil stisk. Využil té&nbsp;nepozornosti, vykroutil se&nbsp;mi&nbsp;a&nbsp;prudce mě&nbsp;odstrčil, až&nbsp;jsem zavrávoral.</span></p>
          <p class="chunk" data-nb-ref-number="850" data-nb-words="21" data-nb-chars="117"><span class="idea" data-nb-ref-number="913" id="idea913" data-nb-words="21" data-nb-chars="117">„Nezbývá než se&nbsp;přesvědčit, co&nbsp;jsi skutečně zač!“ řekl tiše a&nbsp;hodil mi&nbsp;do&nbsp;tváře hrst mouky. Trest za&nbsp;oslepení jiného.</span></p>
          <p class="chunk" data-nb-ref-number="851" data-nb-words="90" data-nb-chars="531"><span class="idea" data-nb-ref-number="914" id="idea914" data-nb-words="90" data-nb-chars="531">Jediným trhnutím mi&nbsp;otevřel kabát, až&nbsp;knoflíky zazvonily o&nbsp;podlahu. Zároveň rozhalil košili. Mnul jsem si&nbsp;oči, couval před ním a&nbsp;párkrát se&nbsp;po&nbsp;něm ohnal jako po&nbsp;dotěrné černé mouše. Praštil jsem pěstí do&nbsp;opěrného sloupu a&nbsp;málem jsem omdlel bolestí, bylo to, jako bych o&nbsp;ukazovák přišel podruhé. Hned jsem se&nbsp;ale rozehnal levou a&nbsp;udeřil přímo před sebe. Zasáhl jsem. Fidelius přeletěl přes bednění nad mlýnskými kameny a&nbsp;narazil do&nbsp;zábradlí. Napůl ho&nbsp;vyvrátil, ale neulomil. Kdyby se&nbsp;tak stalo, nikdo by&nbsp;ho&nbsp;z&nbsp;podkolí mlýna nevytáhl.</span></p>
          <p class="chunk" data-nb-ref-number="852" data-nb-words="31" data-nb-chars="189"><span class="idea" data-nb-ref-number="915" id="idea915" data-nb-words="31" data-nb-chars="189">V&nbsp;tu&nbsp;chvíli nad námi zazněly kroky a&nbsp;na&nbsp;schodech se&nbsp;objevila hospodyně. Úplně jsem na&nbsp;ni&nbsp;a&nbsp;mrtvého Francla zapomněl. Vyděšeným hlasem se&nbsp;dožadovala ujištění, že&nbsp;se&nbsp;milostpánovi nic nestalo.</span></p>
          <p class="chunk" data-nb-ref-number="853" data-nb-words="20" data-nb-chars="111"><span class="idea" data-nb-ref-number="916" id="idea916" data-nb-words="20" data-nb-chars="111">Oba jsme čekali, co&nbsp;ten druhý udělá, směšně mrkajíce rudýma očima; já&nbsp;je&nbsp;měl plné mouky, těm jeho chyběly řasy.</span></p>
          <p class="chunk" data-nb-ref-number="854" data-nb-words="112" data-nb-chars="705"><span class="idea" data-nb-ref-number="917" id="idea917" data-nb-words="112" data-nb-chars="705">Vzpamatoval jsem se&nbsp;první a&nbsp;poslal hospodyni domů. Byla již oblečená, opatrně sešla ze&nbsp;schodů, a&nbsp;aniž na&nbsp;nás pohlédla, s&nbsp;tichým „spánembohem“ za&nbsp;sebou zavřela vstupní dveře. Mezitím se&nbsp;Fideliovi podařilo vstát, sáhnout po&nbsp;lampě a&nbsp;zvednout ji&nbsp;do&nbsp;výše. Pak jako by&nbsp;zkameněl. Podíval jsem se&nbsp;na&nbsp;svou odhalenou hruď: žábry pod žebry spaly, chlopně pevně zavřené jako odpočívající oči. Už&nbsp;jsem se&nbsp;nenamáhal skrýt je&nbsp;košilí a&nbsp;pobaveně jsem sledoval, jak farář natahuje roztřesenou ruku a&nbsp;jedním znejistělým ouřezkovitým prstem se&nbsp;dotýká průsvitné, jako šupina tenké blány mezi třetím a&nbsp;čtvrtým žebrem, pak ji&nbsp;nadzvedne nehtem, odkryje chlopeň a&nbsp;ponoří ukazovák do&nbsp;otvoru rudého jako rána po&nbsp;bodnutí halapartnou.</span></p>
          <p class="chunk" data-nb-ref-number="855" data-nb-words="33" data-nb-chars="193"><span class="idea" data-nb-ref-number="918" id="idea918" data-nb-words="33" data-nb-chars="193">Plamen v&nbsp;lampě zablikal, zhasl a&nbsp;znovu se&nbsp;rozhořel, zvenku se&nbsp;ozvala rána, pak druhá, pak odněkud něco spadlo. Na&nbsp;mlýnském kole začal pukat led a&nbsp;já&nbsp;jsem se&nbsp;jakýmsi neblahým zázrakem rozdvojil.</span></p>
          <p class="chunk" data-nb-ref-number="856" data-nb-words="68" data-nb-chars="391"><span class="idea" data-nb-ref-number="919" id="idea919" data-nb-words="68" data-nb-chars="391">Farář ucukl rukou a&nbsp;někdo se&nbsp;hnusně zachechtal, byl jsem to&nbsp;já, stojící na&nbsp;dva lokty od&nbsp;sebe samého, střízlík s&nbsp;rozšklebenou hubou, dýchající knězi do&nbsp;tváře zápach rybiny, zatímco já, ten druhý, se&nbsp;klepal opodál, šílený strachy, co&nbsp;teď se&nbsp;mnou bude, když je&nbsp;mé&nbsp;tajemství vyzrazeno. Ale Fidelius si&nbsp;mě&nbsp;nevšímal, oči měl jenom pro dvojníka, jenž se&nbsp;nebál jeho ani toho, komu slouží každý kněz.</span></p>
          <p class="chunk" data-nb-ref-number="857" data-nb-words="18" data-nb-chars="94"><span class="idea" data-nb-ref-number="920" id="idea920" data-nb-words="18" data-nb-chars="94">„Ryba s&nbsp;nohama. A&nbsp;s&nbsp;lecčíms jiným. Voves viděl, co&nbsp;dělala s&nbsp;Katynkou pod tím sušákem na&nbsp;kůže.“</span></p>
          <p class="chunk" data-nb-ref-number="858" data-nb-words="73" data-nb-chars="421"><span class="idea" data-nb-ref-number="921" id="idea921" data-nb-words="73" data-nb-chars="421">„Ty sám jsi krávu vyrobil!“ rozkřikl se&nbsp;střízlík. „Kdybych holku nenabral já, udělal by&nbsp;to&nbsp;ten mladej, jenže dostal ránu mezi oči a&nbsp;padl do&nbsp;jiný brázdy. Tak učitelskej si&nbsp;užíval na&nbsp;dálku? Ve&nbsp;špehování jste oba mistři, svého času by&nbsp;vás tenhle –“ &nbsp;ukázal palcem na&nbsp;mě&nbsp;&nbsp;„– vzal do&nbsp;holportu: kantor, flanďák, hastrman! A&nbsp;co&nbsp;ty? Tys nešmíroval, když Káča nastavila zadek králi sekáčů? Nebo jsi doma obskakoval tu&nbsp;její kopii?“</span></p>
          <p class="chunk" data-nb-ref-number="859" data-nb-words="47" data-nb-chars="246"><span class="idea" data-nb-ref-number="922" id="idea922" data-nb-words="47" data-nb-chars="246">Chtěl jsem si&nbsp;zacpat uši, ale zapomněl jsem na&nbsp;chybějící ukazovák. Nezbylo mi&nbsp;než poslouchat. Ti&nbsp;dva mluvili o&nbsp;mně – já&nbsp;sám jsem o&nbsp;sobě mluvil – stál jsem na&nbsp;druhém konci mlýnice – a&nbsp;přitom byl tím, kdo teď faráře chytil pod krkem. Pokrotle řekl:</span></p>
          <p class="chunk" data-nb-ref-number="860" data-nb-words="57" data-nb-chars="331"><span class="idea" data-nb-ref-number="923" id="idea923" data-nb-words="57" data-nb-chars="331">„Přiznávám, že&nbsp;jsem jí&nbsp;podlehl. Koho si&nbsp;neomotala kolem prstu? A&nbsp;tebe, kterýs ji&nbsp;chtěl svými řečmi opříst jako pavučinou, o&nbsp;prst připravila. Jsi člověk jen napůl, ale pošetilý za&nbsp;dva. Využila tě, ani o&nbsp;tom nevíš. Já&nbsp;můžu zavřít dřevěnou pannu do&nbsp;skříně a&nbsp;potom zpytovat svědomí, ale ty, aby ses odpoutal, bys musel Kateřinu zabít.“</span></p>
          <p class="chunk" data-nb-ref-number="861" data-nb-words="3" data-nb-chars="17"><span class="idea" data-nb-ref-number="924" id="idea924" data-nb-words="3" data-nb-chars="17">„Mluvíš z&nbsp;cesty.“</span></p>
          <p class="chunk" data-nb-ref-number="862" data-nb-words="53" data-nb-chars="283"><span class="idea" data-nb-ref-number="925" id="idea925" data-nb-words="53" data-nb-chars="283">„Vůbec ne. Náš kraj a&nbsp;ona, to&nbsp;je&nbsp;jen jedno tělo, jediné všeobjímající vědomí. Sám to&nbsp;přece cítíš. Cokoli jsi po&nbsp;svém příchodu k&nbsp;nám udělal, udělals z&nbsp;její vůle, z&nbsp;vůle naší země. Tak jako všichni, já&nbsp;taky. Já&nbsp;kvůli ní&nbsp;zapomněl na&nbsp;samotného Hospodina; kvůli ní&nbsp;se&nbsp;k&nbsp;němu zase vracím.“</span></p>
          <p class="chunk" data-nb-ref-number="863" data-nb-words="23" data-nb-chars="146"><span class="idea" data-nb-ref-number="926" id="idea926" data-nb-words="23" data-nb-chars="146">„Kvůli čarodějnici? Děláš mlhu, flanďáku! Chtíč tě&nbsp;připravil o&nbsp;rozum. Bude zahanben ten, kdo slouží modlám – na&nbsp;slova žalmistova jsi už&nbsp;zapomněl?“</span></p>
          <p class="chunk" data-nb-ref-number="864" data-nb-words="108" data-nb-chars="619"><span class="idea" data-nb-ref-number="927" id="idea927" data-nb-words="108" data-nb-chars="619">„Jsem zahanben, ano, ale hanba pro mě&nbsp;není ničím novým. Slabost ve&nbsp;víře mě&nbsp;nakazila dávno před tím, než jsem poznal ji&nbsp;nebo tebe. Už&nbsp;když jsem skládal sliby, činil jsem tak se&nbsp;strašlivou lhostejností, namísto pastorace jsem se&nbsp;raději zabýval majetkovými lejstry na&nbsp;biskupském úřadě, bylo mi&nbsp;to&nbsp;milejší. A&nbsp;pak, když mi&nbsp;bylo nejhůř, jsem požádal o&nbsp;farnost a&nbsp;přišel sem; první, kdo mi&nbsp;přišel do&nbsp;cesty, byla Katynka. Jako překážka, jako výzva. Jak jsem za&nbsp;ni&nbsp;děkoval! A&nbsp;pak ty. Jeden horší než druhý. Poznal jsem lásku, poznal jsem nenávist. A&nbsp;jestliže mě&nbsp;láska uvrhla na&nbsp;nejhlubší dno, potom mě&nbsp;nepřítel z&nbsp;toho dna zvedl.“</span></p>
          <p class="chunk" data-nb-ref-number="865" data-nb-words="23" data-nb-chars="131"><span class="idea" data-nb-ref-number="928" id="idea928" data-nb-words="23" data-nb-chars="131">„Ten nepřítel jsem byl já?“ To&nbsp;já&nbsp;teď říkal tahle slova, ten tichý pozorovatel, zatímco běs povolil stisk pařátů a&nbsp;o&nbsp;krok ustoupil.</span></p>
          <p class="chunk" data-nb-ref-number="866" data-nb-words="3" data-nb-chars="16"><span class="idea" data-nb-ref-number="929" id="idea929" data-nb-words="3" data-nb-chars="16">„Ty. Děkuji ti.“</span></p>
          <p class="chunk" data-nb-ref-number="867" data-nb-words="29" data-nb-chars="156"><span class="idea" data-nb-ref-number="930" id="idea930" data-nb-words="29" data-nb-chars="156">Zcela se&nbsp;uklidnil, odevzdal tělo jiné vůli, ať&nbsp;mé, nebo cizí. Byl si&nbsp;jist, že&nbsp;ani vrahova ruka teď na&nbsp;jeho duši nedosáhne, provedl svou zpověď a&nbsp;očistil se.</span></p>
          <p class="chunk" data-nb-ref-number="868" data-nb-words="7" data-nb-chars="33"><span class="idea" data-nb-ref-number="931" id="idea931" data-nb-words="7" data-nb-chars="33">Padl na&nbsp;kolena a&nbsp;začal se&nbsp;modlit.</span></p>
          <p class="chunk" data-nb-ref-number="869" data-nb-words="29" data-nb-chars="159"><span class="idea" data-nb-ref-number="932" id="idea932" data-nb-words="29" data-nb-chars="159">Překročil jsem ho. „Dostaneš, oč&nbsp;si&nbsp;koleduješ,“ řekl jsem tak tiše, že&nbsp;jsem sotva slyšel svůj hlas. Ale on&nbsp;ho&nbsp;zaslechl, vztáhl ke&nbsp;mně ruku a&nbsp;sevřel mi&nbsp;zápěstí.</span></p>
          <p class="chunk" data-nb-ref-number="870" data-nb-words="9" data-nb-chars="45"><span class="idea" data-nb-ref-number="933" id="idea933" data-nb-words="9" data-nb-chars="45">„Ať uděláš, co&nbsp;chceš, bude to&nbsp;ku&nbsp;Jeho slávě.“</span></p>
          <p class="chunk" data-nb-ref-number="871" data-nb-words="45" data-nb-chars="230"><span class="idea" data-nb-ref-number="934" id="idea934" data-nb-words="45" data-nb-chars="230">„Jste pyšní, ty&nbsp;i&nbsp;tvůj Bůh, a&nbsp;oba jste na&nbsp;mě&nbsp;krátcí. Znám jiné, ti&nbsp;taky ostrouhali. Jsem kníže vody a&nbsp;je&nbsp;jenom na&nbsp;mně, jestli lesy uschnou a&nbsp;pole zaplaví řeka. Tvoje Katynka není než prach pod mou botou. O&nbsp;tom tě&nbsp;brzy přesvědčím.“</span></p>
          <p class="chunk" data-nb-ref-number="872" data-nb-words="23" data-nb-chars="118"><span class="idea" data-nb-ref-number="935" id="idea935" data-nb-words="23" data-nb-chars="118">Zesílil stisk na&nbsp;mé&nbsp;ruce jako prve já&nbsp;na&nbsp;jeho, nebylo snadné se&nbsp;mu&nbsp;vytrhnout, i&nbsp;když dlaně měl studené a&nbsp;kluzké potem.</span></p>
          <p class="chunk" data-nb-ref-number="873" data-nb-words="26" data-nb-chars="145"><span class="idea" data-nb-ref-number="936" id="idea936" data-nb-words="26" data-nb-chars="145">„Nepřesvědčíš. Jsi pyšnější a&nbsp;ješitnější víc než já&nbsp;a&nbsp;obelháváš sama sebe. Pamatuj, že&nbsp;i&nbsp;na&nbsp;tebe dojde. Jestli ne&nbsp;v&nbsp;tomhle životě, tak v&nbsp;dalším.“</span></p>
          <p class="chunk" data-nb-ref-number="874" data-nb-words="4" data-nb-chars="20"><span class="idea" data-nb-ref-number="937" id="idea937" data-nb-words="4" data-nb-chars="20">„Co když tě&nbsp;zabiju?“</span></p>
          <p class="chunk" data-nb-ref-number="875" data-nb-words="1" data-nb-chars="12"><span class="idea" data-nb-ref-number="938" id="idea938" data-nb-words="1" data-nb-chars="12">„Nezabiješ.“</span></p>
          <p class="chunk" data-nb-ref-number="876" data-nb-words="35" data-nb-chars="223"><span class="idea" data-nb-ref-number="939" id="idea939" data-nb-words="35" data-nb-chars="223">Smýkl jsem jím o&nbsp;hřídel palečního kola, ale pořád mě&nbsp;nechtěl pustit. Rozerval jsem mu&nbsp;drápem předloktí. Pak zůstal ležet, těžce oddychoval, ze&nbsp;zraněné paže mu&nbsp;vytékala krev a&nbsp;rozpouštěla jinovatku na&nbsp;zamrzlém soukolí mlýna.</span></p>
        </section>
        <section>
          <p class="chunk" data-nb-ref-number="877" data-nb-words="259" data-nb-chars="1468"><span class="idea" data-nb-ref-number="940" id="idea940" data-nb-words="259" data-nb-chars="1468">Viděl jsem hastrmana, utíkal polem, prsť přes noc ztěžkla, napojena z&nbsp;tající ledové kůry. Les ožil, pod březovým mlázím se&nbsp;začervenala liščí srst a&nbsp;v&nbsp;korunách stromů se&nbsp;ozvali ptáci. Kolem remízků se&nbsp;držel ranní opar, jenž sliboval vystoupat vzhůru a&nbsp;zastínit krásnou lhostejnou modř, proměnit se&nbsp;v&nbsp;ošklivé šláře vody a&nbsp;v&nbsp;podobě deště se&nbsp;vrátit na&nbsp;zem – a&nbsp;nezmrznout. Než uhodí skutečné zimní mrazy, příroda se&nbsp;připraví. Dubovým hájům se&nbsp;zelený mužík vyhýbal, já&nbsp;se&nbsp;mu&nbsp;smál, věda, čeho se&nbsp;bojí, co&nbsp;nechce vidět, nač nechce při svém úprku narazit a&nbsp;komu odmítá skládat své účty. Ale nemusel mít strach, Odradek ani ten, co&nbsp;ho&nbsp;doprovází, se&nbsp;už&nbsp;neobjeví. Utíkal jsem za&nbsp;ním a&nbsp;nemohl ho&nbsp;chytit, nemohl ho&nbsp;zastavit a&nbsp;odradit od&nbsp;toho. Byl rychlejší než já, předběhl i&nbsp;sama sebe – mne, který jsem za&nbsp;ním v&nbsp;zoufalství klopýtal. Proběhl kolem lípy, do&nbsp;jejíchž větví někdo pověsil žlutomodrý kabát, nevšiml si&nbsp;učitele, co&nbsp;v&nbsp;tom kabátě uvízl se&nbsp;smyčkou kolem krku. Hastrman neviděl, neslyšel, hnal se&nbsp;jak dravý proud, v&nbsp;náručí dívku, co&nbsp;taky předešla sebe samu, nesl ji&nbsp;jako ženich, když přenáší přes práh nevěstu. Když doběhl k&nbsp;močálu, vhodil ji&nbsp;do&nbsp;jeho mazlavých peřin, v&nbsp;tom cípu Koňského rybníka, kde voda nezamrzá. Počkal si&nbsp;v&nbsp;rákosí, až&nbsp;její tělo klesne do&nbsp;hloubky, do&nbsp;černé náruče vodního monastýru. A&nbsp;znovu se&nbsp;dal do&nbsp;běhu a&nbsp;já&nbsp;za&nbsp;ním, na&nbsp;prsou se&nbsp;nám houpal klíč a&nbsp;tentokrát já, nikoli on, jsem nesl na&nbsp;rukou dívku, co&nbsp;měla za&nbsp;pasem kostěný srp. Persefonu, koré, Demeter.</span></p>
          <p class="chunk" data-nb-ref-number="878" data-nb-words="32" data-nb-chars="182"><span class="idea" data-nb-ref-number="941" id="idea941" data-nb-words="32" data-nb-chars="182">Mlýn se&nbsp;jí&nbsp;nelíbil, nechtěla sytit hladové za&nbsp;každou cenu. Měla raději svou horu a&nbsp;já&nbsp;její hoře ublížil. Skládala četné oběti, a&nbsp;nic to&nbsp;nepomohlo. Nadešel čas, aby se&nbsp;obětovala sama.</span></p>
          <p class="chunk" data-nb-ref-number="879" data-nb-words="21" data-nb-chars="122"><span class="idea" data-nb-ref-number="942" id="idea942" data-nb-words="21" data-nb-chars="122">Nebránila se. Donesl jsem ji&nbsp;k&nbsp;Černému mlýnu, vstříc jeho temnotám, kde voda netaje a&nbsp;Odradek mlčí. Kde Katynka bude spát.</span></p>
          <p class="chunk" data-nb-ref-number="880" data-nb-words="3" data-nb-chars="19"><span class="idea" data-nb-ref-number="943" id="idea943" data-nb-words="3" data-nb-chars="19">Requiescat in&nbsp;pace.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hastrman_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>