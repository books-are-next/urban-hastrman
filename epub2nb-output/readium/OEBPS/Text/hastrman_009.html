<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Hastrman</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">

<p class="mlptextbez1radku">Protože tak to musí být.</p>

<p class="mlptext"><span class="calibre14">Do kraje pod horou jsem
přišel dvakrát. Poprvé jako ten, jímž jsem se narodil, podruhé jako ten, kým
jsem se stavěl být na tomto světě – a kým jsem se, na samém odchodu z něho,
opravdu stal.</span></p>

<p class="mlptext"><span class="calibre14">Neříkám bohužel, a už vůbec
ne bohudík. Nepřísluší mi mluvit o bozích.</span></p>

<p class="mlptext">Chci říct jen to, že jsem neměl volbu. Nikdo ji nemá.</p>

<p class="mlptext">Přišel jsem bez šatů, když čas neměl smysl, hleděl jsem vzhůru
ze dna řek, přespával v rákosí a v korunách dubů, lovil jsem v tůních, jezerech.
Ten kraj byl zalidněn a mluvil dvojí řečí, obě jsem znal a žádné neužil, tehdy
to nebylo zapotřebí. Němý jak ryba jsem brázdil souš, poznával místa, kde budu
žít, obcházel slatiny, kde nežije nic – neboť žít lze jen tam, kde lze i umírat,
a některým koutům je lépe se vyhnout.</p>

<p class="mlptext">Půda tu neoplývala pevností, jednou samý písek, potom samá
voda, nejhorší tam, kde bylo z obojího. Lidské pěšiny vedly vždy lesem, stromy
tužily zem, pro ni tu byly, stála v nich voda v kulaté vertikále, která se ve
větvích klenula nad poutníky jako tekuté ruce. Spatřím v nich, až přijdu
podruhé (tentokrát vyšňořen v módním modrožlutém kabátě), sloupovím vzepřenou
klenbu chrámu.</p>

<p class="mlptext"><span class="calibre14">Zatím to byla prostá voda,
všudypřítomná a neviditelná, měnlivá a nepolapitelná, nepostradatelná,
nevyhnutelná. A také voda plynoucí, vzlínající a prosakující všude tam, kde
její cestu odpradávna ohrazovali, upravovali a užívali místní lidé. Museli to
dělat, jinak by v bažinatém kraji pod tlustou horou nemohli žít. Činili dobře,
jejich potomci je napodobili, potomci potomků sklidili úrodu z jejich práce a neopomněli
sami zasít. A všichni svou práci podepsali jen řemeslem, na hrázích, stokách,
korytech, výpustích, náhonech, stavidlech, strouhách a jímkách jsem nenašel, až
na pár srdcí vyrytých do černých trámů, jediný podpis. Snad jenom v zimě, když
se přes led natáhly šňůry sněhových stop, vyvstal z té vrtkavosti pevný řád,
tak jako nakonec z každé náhody. Proti nebi se rýsovala jména i přízviska
skromných rybníkářských dělníků, v nichž jednou, až přijdu podruhé, přestanu
vidět jen lidské klikyháky: budu v nich schopen číst, s rukama pod hlavou ze
dna sledovat, jak zděděné botky nic netušících dětí vpisují do ztuhlé vody iniciály
svých někdejších nositelů.</span></p>

<p class="mlptext">I já měl předky, jejich jméno tu každý znal a dodnes je lze,
spolu s rodovou pečetí, najít na listinách, jež po sobě zanechali. To oni zde
zvelebili kdysi velkolepé, v jejich době už dávno zpustlé vodní dílo a založili
systém podpůrných napájecích nádrží, rybníků potočních, pramenných i nebeských,
a osm z nich znovu důmyslně propojili v areál, jenž neměl obdoby na celém
světě. Bylo to zajisté dílo umělé, ale ctilo původní východiska daná přírodou:
vystavěli je v místě, kde jezírka, tůně a močály bývaly odjakživa. To dílo je
zpřístupnilo člověku a propůjčilo mu svůj užitek, aniž by bažinaté krajině
vzalo přirozenou krásu a účel.</p>

<p class="mlptext">Vracel jsem se na staré panství, jež nyní mělo patřit mně.
Mínil jsem je spravovat s vynalézavostí a pokorou svých předků. Ale byl jsem tu
poprvé a čas neměl smysl, lidem jsem se vyhýbal a do svého domu chodil jen v noci,
kdy jeho mrazivé sklepy a opuštěná podlaží skýtaly bezpečný úkryt tomu, kdo v kraji
nebyl vítán.</p>

<p class="mlptext">Byl jsem tu za škodnou. Trhal jsem porybnému nejlepší kapry a hltal
jejich růžové, bahnem nasládlé maso, hladově srkal tu nakyslou krev. Když se do
rybníka dostal z řeky a proti proudu potoka losos, ucítil jsem ho a vyslídil
dřív, než mi proti spodnímu proudu stačil uniknout. Taková hostina bývala
divoká a jedinému stolovníkovi pod vymletým břehem připomínala rvačku, jíž se
sám účastnil – vyvržený, v půli přervaný losos mu ostrými zuby ještě chňapal po
prstech a on už se zakusoval do jeho hnědého srdce, on už mu trhal nachové
žábry.</p>

<p class="mlptext">Porybný, zvyklý na svou každoroční královskou kořist, se
tentokrát nedočkal a vypravil se na štiku, co mu ji ukradla. V jeho představách
se rozrostla do obludných rozměrů, číhal na ni za vlahých nocí s lampou na
přídi pramice, vyzbrojen osmi dlouhými silnými pruty a živou návnadou. Ulovil
hodně, ale nic z toho, co by byl rád; házel pak udicí, a světlem poraněné
dravce zpátky, mně do rozevřeného chřtánu. Dokonce vystřelil do vody z muškety.
S pobavením jsem sledoval kulku, jak klesá a zpomaluje, až jsem ji mohl vzít
mezi palec a ukazovák a spálit si o ni prsty, ve stínu pod vrbou se pak vynořit
na vzduch, dobře zamířit a přesným zásahem srazit porybnému z hlavy třírohý klobouk.</p>

<p class="mlptext">A pak jsem ho nechal být, dobře si vědom, že takové obcování
mi nepřísluší a nekouká z něho než smrt, jak jsem se měl pár měsíců nato sám
přesvědčit. Jednou na to někdo doplatí. Ze svých chyb jsem se nedokázal poučit,
a jestli na mně kdy bylo něco lidského, tak právě tohle. Stoje nad člověkem,
mimo jeho svět, stal jsem se pošetilejším než on a jako hlupák se dobýval mezi
lidi zadními dveřmi.</p>

<p class="mlptext">I naše plemeno zná pokání, po příhodě s porybným jsem je podstoupil.
S nastalým deštěm jsem vystoupil na horu a vykoupal se v prameni, jenž vytéká
hned pod vrcholkem. Kus dál je zbudována studánka, té jsem si nevšímal a soustředil
se na očistu v člověkem nedotčené vodě. Pramenů je na hoře bezpočet, splývají z
ní jako stříbrné vlasy a na úpatí se splétají do tmavého copu potoka. Jeho
mírný proud napájí systém rybníků, protkává je a spojuje stokou. Když je
opustí, otočí se pod sedlovým vrchem, kam chodí zdejší lidé zapalovat ohně, a vlije
se do řeky, jež teče od východu na západ a vyznačuje severní hranici mého
území.</p>

<p class="mlptext">Tenkrát jsem byl na hoře poprvé, a právě tehdy narazil na to,
co skrývala prohlubeň nad severním svahem kousek pod bukovým lesem, jaký
završuje všechny zdejší kopce: na obrovské kamenné vejce. V dešti se hýbalo,
chvělo se na svém plochém skalnatém lůžku a vážilo vodu; jeho nepatrný pohyb se
dal rozeznat podle kapek stékajících jednou z širšího, jednou z tenčího konce.
Spršky nikdy nespadly současně a tráva byla všude kolem balvanu stejně hustá a zelená.</p>

<p class="mlptext"><span class="calibre14">Tlustý konec směřoval k východu
a byl až na pletenec kořenů holý, špičatý ukazoval na západ, byl stejně
obrostlý kořeny jako ten silný a zespoda ho pokrýval mech. Sevřel jsem dlaň, až
mi pod kůží vystoupily žíly, a spatřil podobnou síť na oblém balvanu, upletenou
z kořenů. Zabušil jsem do nich pěstí, byly pevné a ani se nehnuly, poutajíce ke
kameni čtyři vzrostlé stromy. Pohybovaly se spolu s vejcem, odkud vyrůstaly.
Nebyl to vítr, kdo s nimi houpal; jen dešťová voda.</span></p>

<p class="mlptext"><span class="calibre14">Pak jsem si všiml, že mezi
stromy nahoře je do vejce zapuštěn rozpažený kámen, opracovaný lidskou rukou,
ale to bylo dávno, protože ztratil všechny své ostré hrany. A bylo tam ještě
něco. Na straně východní, v místě, kde se mech rozestupoval a kořeny
roztahovaly jako prsty, se černal holý mokrý kámen. V něm jako by byla vytesána
tvář. Připadlo mi, že se na mě odtamtud někdo dívá. Kolečko, v něm dvě oči, pod
nimi nos, pod ním široká, lidsky rozšklebená ústa.</span></p>

<p class="mlptext">Tak jako zvíře tváří v tvář člověku i já jsem teď udělal pár
kroků zpátky. Nepoznal jsem, komu tvář patří, ale bylo na ní tolik lidského, že
mě poslala na ústup. Pochopil jsem, že už znám všechno, co jsem měl při prvním
příchodu poznat. Ještě téhož dne jsem z kraje pod horou odešel.</p>

<p class="mlptext">Odešel jsem, abych se mohl vrátit mocný slova.</p>

<p class="mlptextbez1radku2">Přišel jsem podruhé.</p>

<p class="mlptext">Vybral jsem cestu oklikou. Se starou nepřesnou mapou v ruce
jsem v městečku jménem Holany zabušil na strop kočáru a křikl na vozku, aby
sjel z císařské silnice na cestu, vinoucí se od záhumenků těch nejchudších
chalup. Chtěl jsem poznat svůj kraj. Pustili jsme se na severovýchod, kde se
měla za hájem otevřít alej vévody z Valdštejna, v mapě vyznačená rovnou
červenou čárou. Projeli jsme světlým, ještě nezalistěným mlázím a ocitli se v černé
smrčině, jakých jsem na své dlouhé cestě příliš neviděl, neboť móda rychlých, málo
odolných, ale vysoce výnosných dřevin teprve začínala. Jen nemnozí věděli, že
spolu se smrky jim v lese rostou vyhlídky na hromadu tolarů.</p>

<p class="mlptext">Hleděl jsem střídavě z okénka a do mapy a zažíval radost z předem
vytyčené a posléze nalezené cesty – radost známou všem poutníkům, kteří se rádi
spolehnou sami na sebe a svůj smysl pro orientaci. Jenže starý Francl, kočí,
sluha a pucflek v jedné osobě, bez dovolení zastavil, slezl z kozlíku a nakoukl
do kočáru s omluvným výrazem, už to na něho zase přišlo. Poznal jsem taky, že
má v temném lese strach. Vyhlédl jsem ven a shledal, že stojíme na rozcestí.
Vlevo i vpravo se mezi stromy ztrácela rozježděná cesta a přímo před námi se
prostíral močál, jehož zápach snad Franclovi připomněl nutkavou potřebu. Mapa
hlásila, že Nový zámek by se měl nacházet severním směrem, zatímco na jih po
třech mílích čeká jen bezejmenná víska s kostelem svatého Ignáce. Ves i kostel
byly v mapě přeškrtnuty, a zatímco Francl dřepěl v křoví, rozhodl jsem se, že
se dáme vlevo. Opuštěná vesnice bylo to poslední místo, kam jsem chtěl toho dne
dorazit.</p>

<p class="mlptext">Francl se vynořil na cestě a dožadoval se útěchy jako malé
dítě, kňoural, že neví kudy dál a zdali to bude ještě dlouho trvat. Zvedl jsem
obočí nad takovou nevycválaností a ukázal vlevo, tam, kde se les v dálce
světlal a sliboval veselejší podívanou než přítmí pod smrky a černý močál.
Znovu jsme vyrazili, tentokrát svižněji, a záhy jsme vjeli do veselého světla
dne. Po pravé straně se v houštinách skrýval nějaký bílý altán, či dokonce
letohrádek, patřící novozámeckým pánům. Nebyl z cesty moc vidět, ale
rozepisoval se o něm můj tištěný průvodce. Nebyl jsem na něj zvědavý a neporučil
kočímu zastavit, k jeho nepochybné radosti. Vjeli jsme do hraběcí bažantnice a tady
musel Francl zpomalit, protože jsme se přiblížili k potoku. Přes koryto se
klenul kamenný můstek, široký právě pro rozchod našich kol, abychom mohli
projet a nespadli i s ekvipáží dolů. Nad mostem bděly dvě sochy, na jedné
straně svatý v kvadrátku a s hvězdami, poznal jsem Johánka z Pomuku s kajícně skloněnou
hlavou, jakého zde potkáte téměř na každém rozcestí, na druhé straně Kateřina s
vozovým kolem u nohou a očima obrácenýma k nebi. Dvě smutné postavy, nepříliš
umně vyvedené v drolivém pískovci.</p>

<p class="mlptext">Za mostem začínala Valdštejnova alej, rovná jako bič a dlouhá
jako anglická míle. Vozka popohnal koně do klusu. Vyklonil jsem se z okna a ohlédl
se po svém jezdeckém koníkovi, uvázaném na provaze za landaurem. Nikdy jsem pro
to zvíře nenašel jméno a nijak k němu nepřilnul. Snad mi vadilo, že mě na slovo
poslouchá; i nyní klusalo asi deset sáhů za námi a vypadalo spokojeně.</p>

<p class="mlptext">„Kdyby mě muselo nést, bylo by to jelito stejně šťastné,“
houkl jsem na Francla, který si všiml, že se ohlížím. „To není kůň, ale pes, a divím
se, že ještě neštěká.“</p>

<p class="mlptext">„Jenom se nerouhejte, milostpane,“ odpověděl z kozlíku Francl.
„Nejeden mazlíček už pokousal pána, když ten to nejmíň čekal.“</p>

<p class="mlptext"><span class="calibre14">Zvedl jsem oči ke korunám
dvousetletých lip: vysoko nad hlavami tří zvířat, jednoho starého muže a jednoho
individua, o jehož lidskosti zatím neměl kdo pochybovat, se spojovaly v průsvitnou,
složitým žebrovím propletenou, závratnou rychlostí ubíhající klenbu gotického
chrámu.</span></p>

<p class="mlptext">Vítr mě zastudil v zubech a já si uvědomil, že se usmívám.
Mhouřil jsem oči před prachem, který se zvedal z cesty, od můstku sypané štěrkem.
Zatoužil jsem slyšet šumění těch stromů, ale neslyšel jsem nic než hrčení kol a
fičení větru. Listí se ještě ve větvích neprobudilo, ale jako bych si vzpomínal
na jeho hlas za bouřných letních nocí někde v blízkém okolí. Ano, muselo to být
právě tady, zde jsem loni sedával, němý a nevědomý jako zvíře, a přece už
tenkrát znehybnělý tou nádherou.</p>

<p class="mlptext"><span class="calibre14">Natočil jsem hlavu, abych
zachytil alespoň ozvěnu těch klidných chvil, a tu mi vítr serval z hlavy paruku
a odnesl ji daleko za kočár, díval jsem se, jak se kutálí v prachu a vzápětí
uvízne v trní u cesty. Náhlá svoboda je opojná. Prsty jsem si pročísl vlasy a s
rozkoší je vystavil předjarnímu větru. V mžiku byly suché a já jsem se,
znenadání vyčerpaný, zhroutil zpátky do vozu.</span></p>

<p class="mlptext">Odšrouboval jsem víčko čutory a smáčel si vlasy. Obrátil jsem
se k zablácenému okénku na druhé straně vozu a pohlédl na svou tvář. Bez paruky
vypadala mladší, po vší vážnosti a usedlosti bylo veta. Rozcuchal jsem se a pak
si vlasy na spáncích a na temeni sčesal dopředu, jak to bylo právě v módě:
nosila se nespoutanost těla i myšlenek. Byl jsem spokojen s tím, co vidím. Až
přijedu na své panství, nechám si ušít kolekci klobouků podle nových pařížských
fazón, nejlépe něco na Brummellův způsob. Klobouky totiž, podobně jako paruky,
uspokojivě drží vlhkost.</p>

<p class="mlptextbez1radku2">Za víčky mi uvízl obraz krajiny z kočáru: šedavá
políčka netrpělivě čekající na orbu, za dunami prsti hladina Dolanského
rybníka. Stříbřila se proti severnímu nebi, na okrajích přecházela do žlutavých
a okrových tónů – tam, kde se držel starý led. Černé vločky nad ním byly vrány,
zdálo se, že se vůbec nehýbají. Syrový den tloukl do očí.</p>

<p class="mlptext">Otevřel jsem je. Landaur stál, uvízlý v podivném tichu.</p>

<p class="mlptext"><span class="calibre14">Tiše jsem si vyčetl, že
jsem se v poslední fázi cesty neudržel a podlehl únavě, ale zatažené záclonky v
oknech prozrazovaly pravdu: na spánek jsem se dokonce připravil. Nakoukl jsem
do mapy: název Stará Ves byl krasopisně vykroužen hnědým inkoustem, červený
puntík značil cíl cesty, spočívající uprostřed čtyřúhelníku s červenými křížky
v rozích: na západě Stvolínky, na východě Holany, na severu Kozly a na jihu
hora Vlhošť.</span></p>

<p class="mlptext">„Pane?“ ozvalo se zvenčí a mně naskočila na těle husí kůže. „Vzácný
pane, jste tam?“</p>

<p class="mlptext"><span class="calibre14">Hlas Franclovi nepatřil,
ten mizera mě nevzbudil včas. Pochopil jsem, že jsem doma.</span></p>

<p class="mlptext"><span class="calibre14">Někdo otevřel dvířka a Francl
přiskočil, aby pod nimi rozložil schůdky. Zvedl jsem ruce, abych si upravil
paruku, a nebyla tam, nahmatal jsem jen své promáčené vlasy. Vystoupím-li z vozu
a stanu před svými lidmi, bude to bez masky. A o to radostnější.</span></p>

<p class="mlptext">Zvedl jsem se a skloněný, abych nevzal hlavou o zárubeň
dvířek, jsem přeskočil tři skládací schůdky.</p>

<p class="mlptext"><span class="calibre14">Větší náves, rozhodně žádné
náměstí, ale ani zapadlý venkovský rynek plný prachu. Měli tu pěknou dlažbu,
kašnu a morový sloup, na druhém konci rybníček, kam se sváděla dešťová voda z horní
poloviny obce. Za nízkými a dlouhými, napůl roubenými chalupami, za hřebeny
jejich střech se tu a tam zvedala vysoká lomenice nebo mansardová střecha
kupeckého domu, jaké jsem znal z Němec: jedno patro, dělená malovaná okna a zdobné
parapety. Okázalejší stavení, jež jinak bývají středem obce, zde stála v mírně
svažitém terénu o něco dál, na stráni stoupající k severu a otvírající se k jihu.
Tam někde začínala německá část, jak jsem si přečetl v průvodci, jenž
doporučoval návštěvu některého z prosluněných salonků zdejších kupeckých rodin.
Vystoupil jsem před katolickým kostelem, rozložitou stavbou starou jedno
století, završenou věží připomínající červenou cibulku, na níž ještě seděla
lucerna a vpouštěla sluneční světlo ke zvonu. Kostelík svaté Kateřiny byl nově
nabílený u příležitosti mého příjezdu a působil útulně. To špičatá vížka na
nedaleké hůrce – kterou cestovní kniha zvala Mnišská – se nad stříbrnými buky
vypínala přísně jako učitelova rákoska nad houfem žáků. Byla novým dílem
zdejších a přespolních augšpurských evangelíků, kteří říkali Staré Vsi Altdorf.
Tolik jsem věděl předem od litoměřického biskupa, z listu, kterým potvrzoval
můj nárok na panství a vracel je do mých rukou, přestože si nedovedl vysvětlit,
jak ten pán napsal, mé „rozhazovačné počínání“. Přání vzdát se pohodlného rodinného
zámečku ve Lhotě a vymínit si za něj nevlídnou kamennou věž – prastarý rodový
majetek a posléze dlouhá léta biskupský mlýn – mu nešlo na rozum. Z takové výměny
ovšem měla Jeho Excelence radost a já se tiše smál. Netušil jsem, jak brzy se
tu seznámím s člověkem, jenž také vyměnil obydlí se skrytým úmyslem, a nebylo
by mne napadlo, jak bude ono setkání významné.</span></p>

<p class="mlptext"><span class="calibre14">Přišla celá vesnice. Vpředu
stál červenolící podsaditý chlapík v nedělním kabátě, nebylo pochyb, že je to
rychtář. Zprvu se tvářil zaskočeně, jako by ho překvapilo, s jakou křepkostí
jsem opustil vůz. Věděl jsem, na co myslí – říkalo se, že pan baron sem přijede
dožít; a on teď na vlastní oči vidí, jaký je to hejsek. Trochu se vzpamatoval,
strhl z hlavy širák a hluboce se uklonil. Vedle něj čekala slavnostně
vystrojená dívka, s vyšívanou čelenkou a v nabíraných, okrajkovaných a opentlených
sukních, a jakmile se rychtář narovnal, udělala pukrle a pozvedla v natažených
rukou ošatku a pecen chleba. Za touto dvojicí stál svátečně oděný dav a ani se
nehnul, jen upřeně civěl, jako by mi všichni ti poctiví lidé viděli až do
žaludku. Polekalo mě to, na okamžik jsem si byl jist, že nějakým řízením osudu
dobře vědí, kteraký panáček jim přijel vybírat hnízda. Pak jsem se uklidnil: ti
lidé nejspíš jen nedovedou skrýt vlastní obavy z nového pána. A bylo v tom
ještě něco jiného: pakliže je něco vyvedlo z míry, nebyla to má vyjevená tvář
ani rozevláté vlasy, ale modrý kabát s jasně žlutou podšívkou. Do zdejších končin
se ten kus módního zboží dostal až na mém těle.</span></p>

<p class="mlptext">Představil se mi nový šafář, suchý nenápadný člověk neuvyklý poklonám
ani svátečnímu strojení – podle rukou, které jsem mu pospíšil stisknout a málem
se o ně poranil, svědomitý dříč. Hned po něm se mé dlaně chopil učitel Voves,
pozdravili jsme se česky. Byl to sice dlouhán, ale jak za groš kudla, ta
zakřivená, s níž pytláci jediným řezem vyvrhnou rybu. Byl mi sympatický, hned
jsem v něm poznal zdejší lumen, nositele vzdělání a pokroku, ten cvikr, co mu
seděl na nose, ani nepotřeboval. K nelibosti starších mi rychle sdělil, jak ho
těší, že se hlásím k češství a znám řeč, ovšem nechce tím říci, že Německo
nezplodilo své génie – neráčím-li být čtenářem mladého myslitele Ludwiga Feuerbacha?
Tohle dodal šeptem, aby ho ostatní neslyšeli. Zavrtěl jsem hlavou, on mě
napodobil a pohotově omluvil neúčast faráře na uvítacím ceremoniálu, ráno
odešel do Kozel udělit poslední pomazání a ještě se nevrátil. Nejsou žádní
přátelé, ale prý to s tímhle Fideliem není na velebníčka tak zlé, sám to
poznám, až usednu do jedné z kostelních lavic, jež pater jako náruživý řezbář
vyzdobil vlastním umem a dlátem. On sám, Voves, ví, co je seminář –
nepřipraveného ta škola poznamená.</p>

<p class="mlptext">Nevěděl jsem v té chvíli, co si z jeho řeči vybrat, a jen jsem
přikyvoval, pokud možno blahosklonně. Nestačil ani domluvit a odstrčil ho
elegán v zářivě žlutém městském obleku, jaký se v Paříži nenosil dobrých dvacet
let. Zlomený v pase mi předvedl naondulovanou hlavu, z níž se vysypala aspoň
libra pudru. Zamáchal třírohým kloboukem, jako by zametal cestu, a vybraným
německým jazykem s českým přízvukem nabídl věrné, ty nejvěrnější služby.
Potlačil jsem úsměv a ohlédl se po učiteli. Ten zakoulel očima a procedil mezi
zuby, že tohle je vrchní nadlesní, ctěný svobodný pán Kilián Ignác Kabelatsch,
podnikavec, majitel pěti skláren a brusíren skla v Boru a v Kamenici. Přijel
kvůli mně až z Lipé, dokonce už včera, jak sám nadlesní rychle dodal a znova se
zlomil v pase. Řekl jsem si, že toho vrtichvosta brzy vyměním. Pak se mi
poklonil revírník, jistý Škvor, počerný, divoce zarostlý chlap z hájovny na
druhém konci lesa, kde, jak mě ujistil, jsem kdykoli vítán, ale kam, to mne
zapřísahá, nemám vážit cestu neozbrojen, půjdu-li přes hvozd. Jeho zjev mi na
rozdíl od svobodného pána K. I. Kabelatsche udělal radost, neboť prozrazoval,
že v mých lesích je s pytláky a škodnou amen.</p>

<p class="mlptext">Kromě těchto a ještě několika jsem si z toho prvního setkání
příliš mnoho jmen neodnesl, byla pro mne nová, a jak šla jedním uchem dovnitř,
tak šla druhým uchem ven. Své poddané jsem však byl odhodlán poznat osobně a časem
si všechny vrýt do paměti.</p>

<p class="mlptext">Jako protřelý světák jsem teď přistoupil k ošatce s chlebem,
kousek odlomil a vložil do úst. Chutnal všedně, tedy dobře.</p>

<p class="mlptext">„Sůl!“ sykl ten, kterého jsem měl za rychtáře, a zamračil se
na dívku ve vyšívané čelence. Zapýřila se a zavrtěla hlavou. Zapomněla na sůl a
on jí to měl za zlé, přičemž se sám zapomněl představit. Usmál jsem se a dívku
pohladil, mělo to působit otcovsky, ale nový ruměnec jí zbarvil tvář a já se
lekl, abych před shromážděnými venkovany nevypadal jako mlsný milostpanáček.
Vzhledem k mému věku by to bylo pikantní.</p>

<p class="mlptext">Muž byl zcela vyveden z míry tou záležitostí se solí. Správně
jsem odhadl, kdo to je, a pochopil jsem, že se jednak hodí, jednak nehodí pro
výkon své funkce: je to člověk, který má rád všecko nalinkované jak podle
pravítka, ale jakmile rovná čára uhne z vytyčené trasy, propadne zmatku.
Oslovil jsem ho co nejmírněji:</p>

<p class="mlptext"><span class="calibre14">„Mám tu čest hovořit s Matějem
Kolářem, slovutným rychtářem Staré Vsi? Doufám, že se nemýlím.“ Tímto úvodem
jsem ho uklidnil a rovnou si ho získal, zalichotil mu výběrem slov a zároveň ho
postavil do toho správného světla před farníky: spustil jsem na něj česky. A tu
byl úslužnost sama, několikrát se uklonil a začal mi představovat starší obce.
Vypadali jako poctiví, životem unavení lidé, jaké jsem na cestách vídal po celé
Evropě. Očekával jsem slovanský vzhled, o němž jsem vlastně neměl žádnou bližší
představu, ale od Němců, kteří stáli ve svém vlastním, sevřenějším houfu opodál,
se tihle lišili jen chudším oblečením a špatně maskovanou nejistotou ve
vystupování. U mladých byl tento jev ještě nápadnější.</span></p>

<p class="mlptext">Němci, když už jsem u nich, byli synové a dcery přistěhovalců
ze Saska, Lužice a Slezska, ale i vzdálenějšího Durynska a Branibor, a tvořili
jednu čtvrtinu obyvatel Staré Vsi. S Čechy se příliš nedružili a byli k nim
chladní, měli svůj kostel a svého faráře, nosili šaty střižené podle dvou tří
málo nápaditých vzorů, a pokud, jak jsem zjistil později, se zrovna neopili,
zřídkakdy dávali najevo, co si myslí. Všechno si nejraděj i dělali po svém.
Češi je tajně napodobovali, ale i oni zůstávali nedůvěřiví. Jim samým bylo za
poslední dvě staletí katolictví napevno vnuceno a nemohli pochopit, že potomci
těch, kteří vedli proti jejich vzbouřeným předkům svaté války, přicházejí teď
do pohraničí s vírou, která se od husitského protestantství zase tolik neliší.</p>

<p class="mlptext">Němci mi onoho prvního odpoledne představili svého starostu a pastora,
dva asketicky vyhlížející muže jménem Ulrich a Piepenmann, a též jejich
manželky, otylou starostku a hezkou pastorovou. Vybraní vymydlení školáci mi
přednesli úmornou, dobře známou báseň jistého tajného rady, jenž ještě za
života stačil proslout jako múzami obdařený poeta a s nímž jsem se osobně znal
z četných diplomatických jednání. Kolář mi během recitace pošeptal do ucha, že
německý starosta nemá ve větší části vsi žádnou pravomoc a Češi si z něj dělají
špumprnágle.</p>

<p class="mlptext">Tedy si i tady začali uvědomovat svůj původ, jak se to děje po
celé Evropě, i zde začali důsledně rozlišovat na my a oni. Řeč, příslušnost a vyznání
byly pomalu posvátnější než tělo Páně. Rozhlédl jsem se po svých Češích a Němcích
a uctivě poděkoval za uvítání. Neuniklo mi, jak rozdílně mne ty dvě skupiny
přijímají. Reakci slušných chladných Němců jsem předpokládal, Češi mne
překvapili svou srdečností a dvěma třemi postranními pohledy plnými nedůvěry.
Hleděl jsem na jejich ohnuté hřbety a skrývané úsměšky a myslel na to, že na
téhle vartě mi klobouk à la Brummell sotvakdo zhotoví.</p>

<p class="mlptext"><span class="calibre14">Nemrzelo mě to. Vadilo mi,
že mezi všemi lidmi, kteří mi přišli složit hold, někdo chybí. Byl to jen
pocit, ale tak intenzivní, že mi to nedalo a musel jsem zrakem hledat i v zadních
řadách. Někdo tu nebyl a já cítil, že na něj mám stejné právo jako na ty
ostatní, ne-li větší. Nechtěl jsem se ptát a otázku adresovanou rychtáři jsem
si nechal pro sebe do chvíle, než jsem s ním nasedl do landauru. Zaťukal jsem
na čekajícího Francla, který se na kozlíku naparoval před místními jako kohout
v kurníku, a vysvětlil mu cestu ke staronovému příbytku. Pocit prázdnoty ve mně
cestou přetrvával a také Matěj Kolář byl nesvůj. Rozpovídal se sám, a než jsme
dojeli, vyznal se mi ze svých trápení.</span></p>

<p class="mlptext">Měl strach o svou dvacetiletou dceru, pojmenovanou podle patronky
zdejšího kostela. Od smrti matky blázní jako jezinka, řekl, minulý rok se mu
párkrát zatoulala, třeba několik dní v kuse nepřišla domů, až to bylo pro
ostudu před celou vesnicí. Letos se to nejspíš bude opakovat, jen se oteplí. V kostele
nebyla od Tří králů, v domácnosti sice pomáhá, ale jen když má chuť, a opovrhuje
všemi nápadníky, které pod tou či onou záminkou přivedl na rychtu v naději, že
se Katynce zalíbí a po svatbě jí napraví hlavu. On sám na to nestačí. Přestože
měla holka věk na vdávání, zdržovala se s místní chasou, jak byl den dlouhý, dokonce
ji sama vedla, když se jí zachtělo – prokázala v tom nebezpečný talent –,
vymýšlejíc lumpárny, které on, rychtář, pak v tichosti napravoval na úkor své
pověsti. Takto se chovala do loňského podzimu, než to s ní vzalo ještě horší
obrat: zahleděl se do ní ten nejhorší zdejší klacek, Jakub, syn obecního slouhy
– který si, prosím, ani na slanou vodu nevydělá – a přivandrovalé vdovy,
pomatené ženské, která už dávno ponocnému utekla. Kluk je prý hotový postrach
vesnice, a přestože poctivě za otce troubí půlnoc a co nevidět ho odvedou na
vojnu, Katka se od něj nehne a naschvál tím nerovným paktováním popuzuje okolí.
Dokonce mu nechala na zimu ušít boty, když tu byl v říjnu švec, a Matěj to
musel zaplatit.</p>

<p class="mlptext"><span class="calibre14">„I dnes jsou spolu?“ otázal
jsem se, ale odpověď byla jasná i bez ptaní.</span></p>

<p class="mlptext"><span class="calibre14">„No bodejť, s vaším
nejmilostivějším prominutím, pane. Nemá smysl ji omlouvat nebo zapírat, že je
někde s tím větroplachem, ono by se vám to beztak doneslo z nějaké nevymáchané
huby ze Vsi, chtěl jsem vám to říct sám. Kateřina je nejkrásnější děvče v kraji
a jsou s ní jenom potíže. Rostla jako dříví v lese, výchovu jsem nechal na
hospodyni a na učiteli – ti nebyli k ničemu. Poslechla jenom starého kněze, ale
ten už je v Pánu. Dříve nebo později se s ní setkáte a já vás předem prosím za
odpuštění jejích nepřístojností. Pánbůh ví, že jsem jí nebyl dobrým otcem,
ačkoli jsem dělal, co jsem mohl. Odpusťte jí to, pane – možná ji právě vaše velkorysost
přivede k pokoře, vždyť ona nejradši fantazíruje o tom, že se narodila moc brzy
a jaké by to bylo žít za dvě stě let, až si ženy budou dělat, co budou chtít.
Jako by se tak už nedělo!“</span></p>

<p class="mlptext"><span class="calibre14">V očích mu stály slzy a ústa
se usmívala, vyhlédl ven a vysmrkal se do kapesníku s monogramem. Měl jsem pro
jeho pohnutí pochopení a dívce jsem odpustil, že mě nepřišla přivítat, vždyť
podobnému podniku na rychtářský, navíc ještě otcovský befel bych se jako mladý
člověk taky koukal vyhnout. Ostatně jsem si na své důstojnosti až tolik
nezakládal, s tím neměl ten můj náhlý nevysvětlitelný pocit ztráty či
nedostatku co dělat. Jenom jsem – a bylo to z pouhého instinktu – zůstával k rychtářovým
slovům skeptický. A prokoukl jsem ho, byl to znamenitý herec, který dovedl u lidí
vzbuzovat účast i jiné emoce, prostě co se hodilo, aby je dostal na svoji
stranu. Právě to mu, jak jsem usoudil, umožňovalo obstát v úřadu rychtáře.</span></p>

<p class="mlptext"><span class="calibre14">Ale má řeč plyne a já se v ní
dávno rozpustil, nejsem než vzpomínka na zrnko soli, jehož chuť si voda
pamatuje po opakovaném zředění. Rychtář do mě mluvil jako do vrby a netušil, že
strom je vykotlaný a mezi kořeny se svíjejí hadi. Jaké jsem tehdy pojal úmysly,
na tom už nezáleží, o svých dávných činech či zločinech dnes hovořím týmž tónem
jako o svém domě či přírodě svého kraje.</span></p>

<p class="mlptext"><span class="calibre14">Jeli jsme ze Staré Vsi na
jihozápad, necelou míli ke starému valu pod Dolanským rybníkem, přes pole, háj,
mýtinu a lesík až k Věži, jak se mému obydlí říkalo. Ta jednoduchá stavba se v dřívějších
dobách nazývala Rybná a sloužila Berkům z Dubé jako strážní hrad, s Holanským
hrádkem na dostřel z pojízdného praku. Po třicetiletých vojnách ji před
zchátráním zachránil ten nejprostší účel: hlad. Dřevěné kolo tu smílalo obilí
po půl druha staletí a neřeklo se tu tehdy jinak než V Černém mlýně.</span></p>

<p class="mlptext">Slunce mě hřálo v očích, jeho prsty se mi ovinuly kolem krku a
táhly mě ven, pryč z kočáru a společnosti neupřímného muže, který bezděky
nastavil zrcadlo mé vlastní utajované podstatě. Rychtář se pokřižoval se slovy „Pánbůh
chraň, sluníčko vám na těle dělá šrámy, pane,“ a odtáhl mě na druhou stranu
vozu, kde za oknem nízké paprsky proměnily kmeny buků v hořící mříž, tou mříží
k nám natahovala ruce noc a rázem jsme byli na jevišti podivuhodné Gluckovy
opery. Jen buky v popředí zčernaly, rozsvítila se hora na obzoru. Z hladiny
rybníků pod Vlhoští se pomalu zvedala mlha. Některé stráně se v ní skryly,
zatímco jiné se jí nechaly obejít a vynikly o to víc. Z oparu též vystoupil
půlvěnec skal na straně západní a vedle něj zalesněný severní svah, v němž se
perlově leskly prameny a stříbřily se řetízky struh. Vyklonil jsem se z okna a spatřil
bílou cestu stáčející se mezi stromy, za nimiž se proti sytě modrému, stále
ještě dennímu nebi zvedala černá, mírně zašpičatělá střecha kamenné Věže.</p>

<p class="mlptext"><span class="calibre14">Projeli jsme lesíkem a byli
na místě. Před Věží se do nevelkého čtverce rozpínala bílá terasa, kterou tu
kdysi nechal vybudovat nějaký nadšenec pro pohodlné lovecké zámečky, to už bylo
v čase biskupské správy. Budovateli došly peníze, takže na Věž se s úpravami
nedostalo. Naštěstí! K terase, obehnané směšnou balustrádou, přiléhalo
dvoukřídlé, do oblouků vytočené schodiště o sedmi stupních nalevo a devíti
stupních napravo, kde se pískovcový suk, jenž tvoří podloží, trochu svažuje.
Chechtal jsem se, až jsem se za břicho popadal, a Kolář dělal kyselé obličeje,
mysle si, že neslyším jeho bručení: měl jsem se nastěhovat do zámku, když se mi
to nelíbí. Ale jinak na mě Věž udělala skvělý dojem, hlavně originálním
umístěním pod úrovní hladiny blízkého rybníka. Tak jako terasa opisovala
dokonalý čtverec, obklopoval ji v dokonalém kruhu příkop, v nových časech
napevno přemostěný a vzadu za Věží otevřený mlýnskému náhonu. Voda z něj dříve
odtékala vyzděnou „myší dírou“ – tak tunel nazval rychtář, když mi jej ukazoval
–, prokopanou ve valu a za mýtinou ústící do potoka.</span></p>

<p class="mlptext"><span class="calibre14">Na první trávě onoho roku
se začala dělat rosa, když jsme do ní s rychtářem kladli své kroky, v bezprostřední
blízkosti prastaré budovy najednou ztichlí a zaražení. Obešli jsme terasu,
zatímco Kolář vysvětloval, proč je vchod do Věže tak nepřiměřeně velký – kdysi
museli dostat dovnitř kulatý žernov, vybourali původní úzkou branku s lomeným
nadpražím a nechali do otvoru vsadit těžké dubové dveře obité železnými pásy.
Hranatý otvor se proti nám černal jako zívající ústa a tento dojem umocňovalo
bílé schodiště před terasou, připomínající klepeta raka; všiml jsem si, jak se
Kolář střeží zabloudit k nim pohledem. Po stranách Věže bylo pro chodce místa
na dva lokty, ale i kdyby někdo spadl dolů, moc by si nenatloukl – příkop už
mnoho desetiletí nebyl zavodněn a neudržel ani dešťovku. Na tu byla do skály za
Věží vysekána cisterna, voda se v ní temně třpytila a nepříjemně páchla;
rychtář se omluvil a slíbil zjednat brzké vyčištění. Já ho však sotva
poslouchal, zaujat mlýnským kolem, urvaným za dávné vichřice z hřídelního
trámu, který byl tlustý jako má ruka od lokte po špičky prstů. Byl zroben z mohutného
dubového kmene, který nikdy nepřerazil blesk, dokud stál v lese, ale utrpěl
tuto ránu až poté, co se stal osou mlýnského kola. Trčel ze zdi v úrovni našich
prsou a nad příkopem se smutně vyjímal jako rameno šibenice. Vzepřel jsem se na
pažích a vyhoupl se na něj. Několika kroky jsem došel k roztříštěnému konci a shlédl
dolů. Veliké a těžké kolo nemohlo spadnout z velké výšky, nemělo kam.
Překvapilo mne, jak je vraženo do země, jakoby do ní vrostlé. V houstnoucí tmě
jsem ještě rozeznal svrchní černé lopatky sežehlé bleskem, ty nepodléhaly hnití
ani rzi jako zbytek konstrukce. Rychtář mě vybídl, ať s ním pospíším dovnitř,
kde jsou připraveny suché louče. Seskočil jsem a on mi podal starý klíč. Ještě
jednou jsem se ohlédl po černém přízraku mlýnského kola. Až ho uvidí Francl,
pomyslel jsem si, probulí noc.</span></p>

<p class="mlptext"><span class="calibre14">Vrátili jsme se na terasu a
já zkusil klíč v ozdobně kovaném zámku. Klíčová dírka měla tvar obráceného S.
Otočil se snadno – zámek byl vymazán sádlem. Viděl jsem, že rychtář očekává
pochvalu, tak jsem mu ji dopřál. Se sklopenýma očima a šťastným úsměvem
zadrmolil formulku o poníženém služebníkovi a zažehl dvě louče. Potom mi s hranou
skromností řekl, že ono mlýnské kolo za budovou zhotovil spolu s partou
sekerníků jeden z jeho vlastních pradědů, po nichž zdědil jméno, nikoli už
profesi. Jeho otec, který už v mládí ovdověl, se po zrušení nevolnictví podruhé
oženil, a to hned s dědičkou statku. Stal se nejbohatším sedlákem ve Vsi,
podléhajícím přímo biskupství v Litoměřicích, a ke konci života byl jmenován
rychtářem. Předpověděl synovi, že se jím stane i on, což se vyplnilo, ačkoli
nikdo netušil, že po otci zdědí i úděl vdovce. „Škoda jen,“ posmutněl Kolář, „že
nemám syna, aby po mně převzal rychtářské právo.“ V myšlenkách na Kateřinu opět
posmutněl.</span></p>

<p class="mlptext"><span class="calibre14">Naslouchal jsem jeho řečem
nepozorně, shledav zajímavějším vnitřek mého nového obydlí. Rozradostnilo mne
zjištění, že útroby nejsou dřevěné. Nad rozvalinami mlýnice v přízemí,
zabírající celou vstupní síň, za níž byla cihlovou přepážkou oddělená černá
kuchyně s pecí a komínem vyhřívajícím obě patra, se zdvihala valená klenba,
začouzená a v jednom rohu proděravělá – do otvoru vedly příkré, hrubě přitesané
schody. Vyšplhal jsem po nich a stanul ve svém pokoji.</span></p>

<p class="mlptext">Nábytek, který se se mnou stěhoval z Paříže do Heidelbergu, z Heidelbergu
do Vídně, z Vídně do Prahy a z Prahy do Staré Vsi, byl složen na podlaze z ohlazených
fošen, mezi mými nečetnými cestovními vaky a truhlami. Pár křesílek na sobě
tvořilo podivnou vížku pod schůdky vedoucími do podkroví. Byl to týden, co mi
zavazadla a ostatní věci dovezl dostavník do Stvolínek; odtamtud putovaly do
Věže na žebřiňáku. Ještě je pokrýval prach ciziny, ale na kožených držadlech a konopných
okách ho už stačily setřít zpocené dlaně místních pomocníků, na mé výslovné
přání dobře zaplacených. Přijel jsem natrvalo a dobré pracovníky jsem si chtěl
předcházet.</p>

<p class="mlptext">Čtyři bílé stěny, dvě úzká okna, stůl a dvě židle, příborník,
prádelník, šatní skříň, postel, křesílka, noční stolek a taburet a samozřejmě
prosklený příborník zaplněný fajánsí a čínským a míšeňským porcelánem po
předcích. Ale už žádné rezidence, žádné zámecké komnaty, žádná narychlo
vyklízená, ve spěchu větraná apartmá těch nejlepších hostinců. Nyní jsem byl
rozhodnut žít tady, jedna svoboda končila a začínala jiná, zcela podle mé
výsostné vůle, jak jsem se domníval. Byl to omyl. Dvě věci mě tehdy naplňovaly
úžasem: mravní zákon mimo mne a hvězdné nebe ve mně. A nic by je nepřekonalo,
kdybych byl nepřijel.</p>

<p class="mlptextbez1radku2"><span class="calibre14">Jakub,
Slunečko, Hoffman starší a Hoffman mladší, bratři Johan a Simon, Liška, Václav,
Pešek, Ehrenberger – jména, jež jsem si následujícího slunného jitra pozpátku
četl v mizejícím, rychle se rozpouštějícím ledě. Měl příchuť lesů severní
Evropy; voda si vždy pamatuje, odkud přišla naposledy.</span></p>

<p class="mlptext">V noci jsem nemohl spát. Vyšel jsem do lesa a ještě před
kuropěním vklouzl pod hladinu Koňského rybníka, ulehl na dohled skály zvané
Smrtka, nevysokého kamenného klínu vraženého do vody, s vypouklým převisem
připomínajícím lebku skloněnou v zamyšlení. Tahle voda byla pod ledem hustá
jako kaše. Rybník nebyl hluboký, vodu navíc zahušťovaly trsy loňského orobince
a všudypřítomné ostrůvky plovoucí rašeliny; později na jaře ještě přibudou
lekníny a nové rákosí. Rozvířil jsem kal na dně, počkal si, až se usadí, a natáhl
se do bílého písku. Usnul jsem za zpěvu ptáků, který ke mně tlumeně pronikal
pod hladinu, a procitl, když se poprvé toho dne unavili, mohlo být k deváté
ranní. Led nade mnou už úplně roztál, poslední zbytky zůstaly ve stínu pod
skálou, budou se tam držet do příštího novoluní.</p>

<p class="mlptext">Hleděl jsem do azuru protkaného stužkami vysokých oblak, viděl
jsem modrý oceán omývající břehy bílých pevnin, byla to stará mapa, nepřesná a nestálá,
a co chvíli lákala k novým objevům. To já byl v tu chvíli nahoře a shlížel jsem
na svět dole, byla to hra objevená v dětství. Jednou mi ji vezmou lidé, kteří
si ji promění v skutečnost.</p>

<p class="mlptext">Zaslechl jsem dívčí zpěv a zvedl hlavu. Z lesa přicházel
průvod mladých lidí. Dívky šly spolu a držely se za ruce či kolem pasu, zatímco
mládenci se předbíhali a závodili, kdo bude první na skále. Šplhali na Smrtku
obratně, z druhé strany není příkrá, i pro nešiky přístupná po stupíncích
vysekaných do pískovce. Děvčata se nechala od chasníků vytáhnout za ruce. Zpěv
se změnil v litanii, ale slova vždy odfoukl vítr, než ke mně doletěla. Udělal
jsem pár temp a schoval se za nejbližšími stvoly loňského rákosí.</p>

<p class="mlptext"><span class="calibre14">Brzy byla skála jako
obsypaná, mezi mladými vesničany jsem poznal některé ze svých, ale podle počtu
jich spousta přišlo i z Kozlů, Holan a možná i Stvolínek, neboť právě z toho
směru se za průvodem trousili opozdilci, někteří spárovaní, jiní ukusující z krajíce
chleba od snídaně. Náhle se u zakrslé borovice, sklánějící se z okraje skály,
zvedl podivný stožár, došek uvázaný na dlouhé tyči a opatřený slaměnou hlavou s
temnými otvory pro oči a nos a trnovou větví místo huby. Panák byl navlečený do
rubáše, blátem pomazané košile s velkou ošklivou záplatou ve tvaru šikmého
kříže. Smrt, o Smrtné neděli, na skále Smrtka. Konečně mi to došlo, už jsem
věděl, jaké divadlo bude následovat. A netušil jsem nic o své úloze v něm.</span></p>

<p class="mlpversei">Smrt neseme ze vsi,<br class="calibre11"/>
nové léto do vsi!<br class="calibre11"/>
Vítáme tě, drahé léto,<br class="calibre11"/>
obilíčko zelené!</p>

<p class="mlptextbez1radku">Už jsem rozuměl. Slaměnou smrt držel mladík, narostlý
jak z vody prut, se silnými kostmi a černými vlasy. Byl obutý v nablýskaných holínkách
a oděný jen ve světlých vlněných nohavicích a prosté bílé košili bez límce – povážlivě
nalehko v porovnání s těmi z jeho družiny, kteří ještě vzali za vděk krátkými
kožíšky.</p>

<p class="mlptext">Kde nebyl stín a lezavá zima, tam slunce příjemně hřálo a nutilo
odkládat nejteplejší části oděvu. Muž se smrtí jeho paprsky nepotřeboval, jeho
síla ke mně sálala přes zátoku jako výzva. Jakub, syn ponocného. Nebylo pochyb,
že je to on.</p>

<p class="mlpversei">Neseme smrt stařenu,<br class="calibre11"/>
utopme ji, Mařenu!</p>

<p class="mlptextbez1radku"><span class="calibre14">Vzadu pod stromy
se objevila mladá žena, dlouhými kroky přeběhla temeno skály a stanula po
Jakubově boku nad srázem, dokonce se mu opřela o rameno a něco mu řekla. Nato
se zasmál a napůl otočen dozadu na někoho něco křikl a vzápětí se ozval
mnohahlasý smích. Smrt se mu klátila v rukou jako třtina, proti tomuhle
nebojsovi bezmocná. Potom hluk ustal, jako když utne, smrt byla vyzdvižena
vysoko nad borovici, znehybnělá jako v předtuše neodvratného osudu. Strnul i celý
průvod. Všechny oči se stočily k příšerné slaměné hlavě, až na jeden zastřený
pohled, který se přes zátoku upřel přímo na mě. Nemohl mě v rákosí zahlédnout,
ale já viděl dobře. V těch podivných očích, kulatých a ostrých jako dva srpy,
číhala smrt. A tahle byla opravdová, žádná slaměná náhražka.</span></p>

<p class="mlptext"><span class="calibre14">Oči byly divné, ale krása
oválné tváře brala za srdce. Na tu vzdálenost jsem nedokázal určit, čím mě
pohled tak znepokojil, vnímal jsem v něm hlavně temnotu, jež byla v rozporu s jeho
přímočarostí. Světlé vlasy měla dívka utažené a spletené do copu, který si
přehodila přes rameno, takže jí spadal na prsa a zdobil bílou spodničku růžovou
pentlí, zatímco lajblík byl černý, přehozený modrým plédem. Sukně byly bílé a nohy
holé, botky se houpaly na šňůrkách pověšených přes rameno. Oděv byl čistý a sváteční,
ale na silném mladém těle jako by ho nebylo dost. Muži se smrtkou se dívka výškou
téměř vyrovnala, její paže a nohy si v pružnosti nezadaly s jeho. Bylo
nabíledni, že je to rychtářova dcera.</span></p>

<p class="mlptext">„Teď!“ vykřikl Jakub a vyhodil mátohu do vzduchu. Opsala
klenutý oblouk, dech davu ji provázel, když se nadvakrát obrátila jak v mlýnském
kole, košile zaplála proti skále a vyplašila kulíka hnízdícího pod převisem.
Jen taktak unikl jejímu střemhlavému pádu a jako střela vletěl do rákosí,
přesně tam, kde jsem seděl v mělké vodě. Jeho křídlo mě švihlo po krku a srdcem
mi zaškubal jeho šílený tep. Dav zařičel:</p>

<p class="mlpversei">Líto, líto, líto – kdes tak dlouho bylo?</p>

<p class="mlptextbez1radku"><span class="calibre14">Smrtka se položila
na vodu a pomalu opisovala hodiny, zvolna se poddávajíc proudu, jenž nevedl
středem rybníka, ale v křivém běhu obtékal skálu a stáčel se k jihozápadnímu
cípu, odkud vedl potok do sousedící tůně. Nahoře na skále se začalo tancovat,
hudbu ti lidé nepotřebovali a divočili zcela podle libosti. Jakub a Kateřina se
točili v kole, jako by chtěli smrti dole předvést, kdo to umí líp. Ostatní je
napodobili, rej kabátů a halen se roztančil po lese a po vodě se rozletěl jeho
halas, takže ptáci, kteří ráno s takovou samozřejmostí ozvučovali bor, teď
úplně zmlkli. A z břehů se zvedl nový halas a bylo v něm zvonění cínu a třaskání
kameniny, jak tanečníci vytahovali z mošen holby a džbány a připíjeli na nové
léto, na pokoření zimy a smrti, na vítězství člověka nad přírodou. Pár, který
před chvílí mrštil smrtkou do vody, se zastavil nad propastí a pak, zapřený
nohama o kámen, si vyměnil rychlý polibek – jako by se ty dvě tváře navzájem
udeřily ústy.</span></p>

<p class="mlpversei">Smrt jsme ze vsi vynesli,<br class="calibre11"/>
nový život přinesli!</p>

<p class="mlptextbez1radku">Nikdo si už nevšímal smrtky, jež pomalu plula k rákosí,
ale cestou se zachytila o ostrůvek rašeliny a zůstala ležet na hladině. Stébla
vlasů se oddělovala jedno po druhém a pokračovala v cestě o samotě, košili
bělilo slunce a čistila voda, tvář se nafukovala jako obličej utopence. Doplula
ke mně, měl jsem ji na dosah, byl jsem s ní sám. Stala se rukavicí, kterou mi
ti nahoře vmetli do tváře, a já si to v tu chvíli nemínil nechat líbit.</p>

<p class="mlptext">Jarní vynášení smrti je záležitostí mládeže, mezi kterou se
nehodím; ale každé pozvání se dá odmítnout jen tehdy, pokud přijde. A taky jsem
měl pořád před očima ten polibek. Tak jsem tu rukavici zvedl a dovolil smrti
obživnout. Vztyčila se nad hladinou a upřela prázdné zraky na rozdováděné
venkovany. Bude si vybírat?</p>

<p class="mlptext"><span class="calibre14">Ti, co ji uviděli, se na
několik okamžiků zapomněli nadechnout. Poprask ustával, někde ještě zněl, jinde
se rozezvučel nanovo. Už v něm nebyla radost, byl v něm děs. Strašpytlové se
rozprchli po lese, hříšníci padli na kolena, jedna z dívek, bílá jak křída,
ztratila náhle vědomí a v poslední chvíli před pádem ji zachytil Jakub. Položil
ji do stínu a Kateřina jí povolila šněrování, děvče prokazatelně žilo, ale nad
rybníkem už zněl křik, že Morana se vrátila s pomstou v srdci. Jako dvojčata s jedinou
vůlí pak Jakub s Kateřinou zvedli ruce a pohrozili jí, aby zůstala, kde je.</span></p>

<p class="mlptext"><span class="calibre14">Kolem dvojice se shlukla
skupinka nejodvážnějších mládenců. Viděl jsem, jak se i tihle klepou strachem a
rozčilením, ale na útěk nikdo z nich nepomyslel. Horečnatě o něčem rokovali a co
chvíli vysílali zmatené, rozhořčené pohledy k doškové smrti, kterou jsem
zapíchl do měkkého dna a co chvíli pootočil tyčí, aby jim zprostředka Koňského
rybníka zamávala. Jakub něco řekl, zvedly se ruce, aby ho zadržely, ale setřásl
je. Seskočil na druhé straně ze skály a už se hnal lesem k vykácenému místu u mírného
břehu, kde se v létě plavili koně. Byly tu uvázány dvě loďky, zelená a bílá.
Ani jedna Jakubovi nepatřila a zaváhal před nimi. „Vyber si zelenou,“ řekl jsem
tiše a poslal mu slova po hladině, ale on už stál v bílé a přesekával nožem
provaz. Potom se opřel do vesel a namířil si to rovnou do náruče smrti.</span></p>

<p class="mlptext">Jakub dovesloval až k ní, najel přídí loďky rovnou na ni a přerazil
jí hřbet. Rozpadla se na dva kusy: bidlo dál čouhalo z vody, zatímco stejné
paže co prve na skále zvedly tělo do výšky a ještě jednou, teď jistě nadobro,
je odhodily co nejdál. Tělo dopadlo vedle mě do rákosí, ulétla z něho hlava a dopadla
mi do klína. Z lesa se zvedl vítězný ryk. I zbabělci se vrátili a oslavovali
hrdinství vůdce smečky, který stál rozkročený na vratké loďce a řval jako
medvěd. Pak si stáhl kalhoty a vystrčil na smrt zadek. Nadšení na březích
nebralo konce.</p>

<p class="mlptext"><span class="calibre14">Nespěchal jsem. Doplaval
jsem pod vodou pro trup smrti a hlavu na něj narazil. Pak jsem panákovi
napíchal do hlavy několik stvolů orobince, zářila nyní jako malé zubaté slunce.
S touto fakulí na přeražené tyči jsem naposled vyrazil do boje.</span></p>

<p class="mlptext"><span class="calibre14">Z břehů to viděli jako
pimprlové divadlo: junák si jako řecký atlétos vychutnává vítězství, vesluje
pomalu, krouží po rybníce, opájí se potleskem. Neslyší, že jejich křik nabral
varovný tón, nevidí, jak se z vody nanovo zvedá smrt a vykračuje si po hladině,
jak se k němu zezadu sklání, jak se napřimuje, mává zděšenému publiku a celou
vahou dřevěného kůlu obaleného slámou padá na mladíkovu šíji.</span></p>

<p class="mlptext">Loďka se převrátí a zmizí pod hladinou, ze dna se vyvalí
bubliny, které chvíli pukají na vodě, jako by se vařila. Jakub zmizel. Zafouká
vítr, voda se zklidní, poprask na březích se mění v pláč. Půldruhého lokte pod
hladinou pohřbívám pod potopenou loďkou smrt. Mrtvého políbím na rozloučenou a vyzvednu
na hladinu, nemá v plicích vodu, a tak se drží na vodě a pomalu je unášen ke
skále, jeho líce ještě nestačily ztratit barvu. Pohlédnu na Kateřinu a musím se
podivit, jak je klidná, dokonce smířená, jako by tragédii čekala. Klečí na
skále a drží v prstech růžovou pentli, kterou si odvázala z vlasů. Bere ji od
ní vítr. Odnáší ji do močálů za rybník.</p>

<p class="mlptextbez1radku2"><span class="calibre14">V noci se mi
zjevila dřevěná modla v podobě dítěte v povijanu, zakopl jsem o ni v černé
tůni, na samém dně svého snu. Odradek, tak znělo její jméno, měla zavřené oči a
její maličká ústa se usmívala. Pak se mi něco otřelo o rameno, upustil jsem
Odradka a ohlédl se. Byl tam ten druhý, obrovský losos, upírající na mě nehybné
kulaté oko. Huba plná špičatých zubů se sotva pootevřela a já to varování
pochopil.</span></p>

<p class="mlptext">K hoře jsem šel třešňovou alejí přes stvolínské panství, bylo
nad ránem, některé stromy již kvetly a všechny byly zatím bez listí. První tráva
už vyrazila v hustých chomáčích, uprostřed mezí se bělaly zavinuté chudobky a po
okrajích se krčily kopřivy. Od Stvolínek mě chvíli doprovázel štěkot psa, potom
umlkl a zůstalo se mnou jen vzdálené štěbetání hus a ptačí zpěv ve větvích. A pak
ke mně dolehl zvláštní zvuk, spíše jsem ho pocítil v kostech než v uších, jako
by v polích zaluskal prsty tisíciruký dav. Zrno pukalo v zemi, zde už byla pole
osetá. Cítilo vodu, tohoto dne bude pršet a je třeba se připravit.</p>

<p class="mlptext"><span class="calibre14">Zaposlouchal jsem se a přestal
dávat pozor na cestu. Tu vyšel ze zarostlého úvozu nějaký muž, stejně
soustředěný jako já na šelestění ornice. Opíral se o dlouhou hůl, a když mě v poslední
chvíli spatřil, v úleku ji napřáhl k obraně. Byl vysoký, na hlavě měl klobouk a
přes rameno se mu houpal tlumok. Když viděl, že nepotkal zloděje, ale někoho,
kdo je stejně jako on na cestách, pozvedl klobouk na pozdrav a šel dál, směrem
na Holany, na Dubou a na Hirschberg, odkud za pár hodin přijde déšť, aby dal
vyklíčit zrnu těch, kteří zaseli včas.</span></p>

<p class="mlptext"><span class="calibre14">Vstoupil jsem do lesa. Asi
míli za rozcestím se terén pozvolna zvedal k jedné z hůrek, které ověnčují horu
a na straně západní vyrážejí kolmo vzhůru v členitém, na půl míle dlouhém
skalním bloku o třech kamenných terasách nad sebou. Abych se vyhnul skalám,
zvolil jsem severní cestu. Do stráně se vinula vyšlapaná stezka, příšeří
světlalo, z loňského listí stoupala pára a v chladném jitru se srážela na kůře
jedlí a smrků a stékala zpátky do podrostu. Zul jsem se, aby mi chodidly
pronikla do těla a osvěžila je, zatímco oči, po ránu hladové po kráse, těkaly
pohledem po stráni, až našly, co hledaly. Hora byla od pasu nahoru porostlá
fialkami, petrklíči a bledulemi, kmeny borovic byly zlaté a buky šedavé stříbrné,
jehličí neztratilo během zimy svou zeleň. Pěšina končila u studánky.</span></p>

<p class="mlptext">Voda z pramene sem byla svedena tak, aby do žlabu spadala přes
kamenný plotový sloup, který sem někdo vynesl a položil mezi kořeny. Sehnul
jsem se, nabral vodu do dlaní a s radostí se napil. A málem jsem se zalkl, při
pohledu na to, co bylo vytesáno do kamene nad korytem: srdce probodené šípem,
rozdělujícím dvě iniciály, K a J.</p>

<p class="mlptext">Už jsem se nezdržoval krásami jitra tráveného v lese. Šplíchl
jsem si pár hrstí vody na vlasy a na krk, to by mohlo na smytí včerejška
stačit, a pak jsem se dlouhými kroky vydal výš, s hlavou vraženou mezi ramena a
se strachem pozvednout oči, abych na kůře buků nenašel další upomínky na
Kateřinu a Jakuba. Nedošel jsem až nahoru. Dostal jsem se jen k podivnému
dolíku, který se přede mnou otevřel kousek pod vrcholem. Byl tu stín, buky se
tu choulily k sobě a jejich větve, přestože holé, bránily světlu, proto jsem
zprvu nezpozoroval, co se skrývá za silnými kmeny uprostřed prolákliny, a o to
větší mě pak čekalo překvapení: seděl tam veliký balvan, nikoli v zemi, ale na
ní, jako obrovité pštrosí vejce. O tomhle viklanu jsem přece četl v průvodci,
málokdo o něm věděl a místními lidmi byl považován za kámen z Měsíce. Šel jsem
blíž a nyní jsem viděl, že ten podivuhodný úkaz je v knize popsán přesně:
opravdu v něm vězí větrem a deštěm chlazený křížek, docela malý a nenápadný
uprostřed čtveřice borovic, které se tyčí nad koruny okolních buků a obepínají
kámen svými chapadlovitými kořeny. Nemohl jsem uvěřit vlastním očím, vždyť
balvan se s nimi musí převážit na jednu stranu. Ale nepřevážil se a já věděl,
že to má takhle zůstat. V hloubi mysli jsem se rozpomněl na podobný vjem – ano,
musel jsem tu už jednou být.</p>

<p class="mlptext">Zvedl jsem ruku ke kameni a na užším konci jsem se chytil
kořenů, našel výčnělek pro pravou nohu a už jsem byl nahoře. Opřel jsem se o jednu
z borovic a natáhl ruku ke kříži. Byl z pískovce, stářím zbavený ostrých hran,
s jedním ramenem kratším. Na přední straně byl ozdoben reliéfem, hlavou
vypodobněnou z profilu, dívající se vlevo. Rysy v tváři, modelace nosu či brady
se daly jen tušit, kolem lebky nebylo nic, krk končil rovnou čárou půl palce
pod bradou a pod ní byl vyobrazen srp. Nahlédl jsem na odvrácenou stranu –
nějaký letopočet, nečitelný očima ani hmatem. Přejel jsem prsty po ramenech a nahmatal
několik důlků, na kratším rameni dva, na delším tři, jeden z těchto tří mělčí
než ostatní, téměř neznatelný. Ve všech se držela noční rosa. Poodstoupil jsem
a spojil si dojem z přední a zadní strany. Vyšlo mi z toho prastaré oznámení
zločinu: roku toho a toho se zde stala vražda, někomu tu uťali hlavu a smrtícím
nástrojem byl srp. Kříž je zde umístěn, aby duch zabitého došel smíru s tím,
kdo vedl ránu.</p>

<p class="mlptext"><span class="calibre14">Rozhlédl jsem se. Z vrcholu
viklanu vypadala úžlabina jinak, jako místo, které do vypouklé hory před
dávnými časy mohla vyhloubit lidská ruka. Zarážela mě pravidelnost té
prolákliny, kámen dřepící v samém středu, čtyři téměř stejné borovice rostoucí
z kamene a způsob, jakým v tom stinném, zřídka navštěvovaném koutě rostou
stromy. Mohl to být jen dojem vyvolaný podivuhodností toho místa, ale v tu
chvíli jsem si byl skoro jistý, že staré buky – pro ty mladší to očividně
neplatilo – jsou vysázeny v kruzích soustředěných kolem kamene.</span></p>

<p class="mlptext"><span class="calibre14">Zčistajasna se spustil déšť
a kámen se se mnou zváhl. Nejdřív na jednu, potom na druhou stranu, tentokrát
víc. V mžiku jsem pochopil, že narušuji jeho rovnováhu; jedním skokem jsem byl
dole. Pršelo prudce, a než jsem stačil vstát, chrstl mi viklan na hlavu spršku
studené vody. Sebral jsem se a vzal nohy na ramena, ale než jsem to udělal,
zavadil jsem koutkem oka o spodní stranu vejce, téměř skrytou dennímu světlu.
Někdo se na mě odtamtud smál, viděl jsem mezi kořeny pár šílených, doširoka
rozevřených kamenných očí a rozšklebenou hubu. Zahrál si se mnou klam.</span></p>

<p class="mlptext"><span class="calibre14">Dole na konci lesa jsem
počkal, až přestane pršet. Nešel jsem potom k Věži, ale do Vsi, zvolil jsem
suchou okliku po mezích namísto přímky záplavovou loukou, abych před lidmi
nevypadal, jako bych vylezl z rybníka. V polích bylo překvapivě rušno, lidé sem
přišli už ráno, neutekli před deštěm a teď si počínali nezvykle hlučně.</span></p>

<p class="mlptext">Na některých rolích teprve orali, jinde seli a ti nejmazanější
už měli zaseto od předchozího týdne. O to kurióznější bylo jejich počínání v brázdách,
viděl jsem tři mladé páry, jak se válejí v hlíně a líbají se jako v pominutí
smyslů a nikomu to nepřišlo divné, jen mně. Protože jsem v polích slyšel toho
dopoledne jen češtinu, usoudil jsem, že zatímco Němci mají hotovo a šli si po
jiné práci, staroveští Češi jako by s pracemi čekali právě na tento den,
pondělí po Smrtné neděli. A udivilo mne, jak nevybíravými výrazy se sedláci a pacholci
častují, nešetříce hrubostmi. Čtvrt míle před Vsí jsem se stal svědkem hádky:
na mizerném dílci proti sobě orali dva muži, postupovali od krajních brázd doprostředka,
kde se nakonec měli setkat. Už z dálky jsem slyšel, jak na sebe pokřikují.
Přiblížil jsem se k nim, když se zastavili proti sobě, mezi sebou pár
posledních nezoraných řádků. Odložili biče, kterými popoháněli jeden volka,
druhý valacha, a začali si spílat. „Kachna ti může z prdele pít, tak dělej
aspoň delší kroky, ať mi stačíš,“ chrlil ze sebe ten starší a vyhrnoval si rukávy,
zatímco o půl hlavy menší mladík zvedl odložený bič, švihl se s ním do dlaně a opáčil:
„Řečí máš jak mlynář vody, ale z huby ti jde prach.“ Pak se zasmáli, trochu
chtěně, jak se mi zdálo, načež popohnali zvířata, aby doorala brázdu. Pak se s nimi
otočili, a když znova došli doprostřed, vyměnili novou nadávku. Ti dva si byli
tak podobní, že to musel být otec se synem.</p>

<p class="mlptext"><span class="calibre14">Na jejich počínání jsem se
neměl koho zeptat a je samotné jsem nemínil rušit, vždyť vypadali, jako by
promeškali jaro. Šel jsem dál, s úmyslem najmout si ve Vsi dělníky na stavební
práce, Věž nutně potřebovala opravit a chtěl jsem nechat přistavět patro. Teď
jsem viděl, že buď budu muset počkat, anebo požádat Němce, kteří jsou na polích
hotovi. Nařizovat robotu z vrchnostenského práva jsem odmítal, už by mi to
neprošlo snadno jako dřív a musel bych nabídnout protislužbu. K ideálům Francouzské
revoluce jsem měl své výhrady, ale dobře jsem si pamatoval dobu, kdy jsem na ně
přísahal.</span></p>

<p class="mlptext">Bylo krátce po poledni, vesnice jako po vymření, i kostelní
zvon o polednách zněl jako umíráček. Slunce mě pálilo v zátylku, ale do vlasů a
za límec foukal studený vítr. Ten mrtvolný klid na návsi bylo třeba přičíst
nikoli včerejší události na Koňském rybníce, ale dnešní polní lopotě. Z komínů
se kouřilo, hospodyně byly doma a zatápěly v kamnech. Potkal jsem několik dětí,
nesly na pole uzlíky se studeným obědem. Teplá kaše čeká rolníky až večer.</p>

<p class="mlptext"><span class="calibre14">Napadlo mě využít
příležitosti k seznámení s farářem a poptat se po zdatných farnících, kteří se
nebojí namáhavé práce. Došel jsem ke kostelu na horním konci návsi, obešel ho a
zabouchal na dveře fary. Bylo to pěkné patrové stavení se žlutou omítkou a mansardovou
střechou pokrytou solidními, jako v šicích seřazenými šindeli. Dveře se
otevřely a cestu mi zastoupil shrbený dlouhán v brýlích. Znal jsem ho – byl to
učitel.</span></p>

<p class="mlptext">Vypadal překvapeně, ani já se nemohl tvářit jinak. Omluvil se,
že měl v úmyslu jít právě na faru, je po vyučování a on tam ob den dostává
oběd. Podivil jsem se hned dvakrát: jak to, že feuerbachovec obědvá na faře, a jak
tam může jít, když stojí v jejích dveřích. Ukázal jsem nad jeho hlavu, na
vyštukovaný erb litoměřického biskupství. Podíval se tam a s plachým úsměvem
vysvětlil, že pater Fidelius už rok poskytuje tyto prostory škole, zatímco sám
se odstěhoval do mnohem skromnější školní chalupy.</p>

<p class="mlptext">„A pokud se týče mé záliby ve Feuerbachových Myšlenkách o smrti
a nesmrtelnosti, nikdo tu o ní neví kromě vás, milosti, a vy mě neprozradíte,
sám jste přece zažil Francouzskou revoluci – aspoň se to o vás říká.“ A pak
dodal: „Ve vší úctě, pane barone, ale to jste ještě musel být nemluvně, ne?“
Tomu jsem se zasmál. Usilovně si mne prohlížel krátkozrakýma očima, hledaje
známky staroby. A ať si namáhal zrak sebevíc, pořád viděl jen jako proutek
rovného třicátníka.</p>

<p class="mlptext"><span class="calibre14">Mávl jsem rukou. „Vypadám
mladší, než ve skutečnosti jsem. Všemu, co se o mně povídá, nesmíte hned věřit.
Byl jsem dlouho pryč; teď jsem zde, už tu zůstanu a předpokládám, že tím to
klepaření skončí.“ Dychtivě mi dal za pravdu a vyzval mne, abych šel s ním –
najíme se oba a on mě s knězem rád seznámí.</span></p>

<p class="mlptext">Zašli jsme do úzkých uliček v srdci Staré Vsi, její nejstarší,
středověké části, o padesát let dřív ještě obehnané kamennou hradbou. Po té tu
zbyla ulice obíhající střed vesnice, příznačně zvaná Kulatá. Vně tohoto kruhu
měla obec už jen venkovský ráz, nepravidelně zastavěná nízkými chalupami s doškovými,
šindelovými nebo břidlicovými střechami a bílými komíny. Za humny byla pole,
rumiště a lada a v severozápadní části bohatší Nová čtvrť, kde se usazovali
Němci, kteří někdejší opevněnou vesnici začali měnit v otevřené městečko.
Učitel mi své působiště ukazoval s nadšením, jako by byl zdejší rodák. Dověděl
jsem se ale, že sem přišel před půldruhým rokem krátce po novém faráři. Pak mi
se smutným úsměvem poděkoval, že jsem ho svým příchodem zprostil úlohy nováčka.
Chtěl jsem vědět, v čem ta úloha spočívá, a on odvětil, že to poznám v hospodě,
až si mě skopové hlavy vezmou do parády. I když na mě, jak dodal, si sotva
dovolí.</p>

<p class="mlptext">Nemohl jsem si nevšimnout, s jakým zaujetím si Voves prohlíží
můj dvoubarevný kabát, na vrchu modrý, uvnitř žlutý. Styděl se o tom promluvit
a já ho pobídl otázkou, jestli se také zajímá o věci módy a zda mu něco říká
jméno George Brummell. Se stejným melancholickým úsměvem jako prve odpověděl,
že se o tyto otázky nezajímá, protože je chudý jak kostelní myš, ale o takovémhle
kabátě četl ve Wertherovi – jestli prý to dílko znám. Řekl jsem, že osobně znám
autora. Pak jsem se proklínal za svou vychloubačnost.</p>

<p class="mlptext">Došli jsme k pazderně s opadanou omítkou a prověšenou
střechou. Dveře byly otevřené. Než stačil Voves vstoupit, vzal jsem ho za loket
a nabídl mu svůj kabát. Bude mu, pravda, krátký, ale hubení jsme oba stejně, v ramenou
a kolem hrudi jistě padne. Hbitě jsem vyklouzl z kabátu a podal mu ho. Nebránil
se, ale měl starost, co budu nosit. Řekl jsem, že si dám ušít nový – wertherovské
barvy beztak už nejsou v módě. Nedal jinak, než že si na oplátku musím vzít
kabát po jeho otci, zelený livrejový frak, v němž Voves starší sloužil u Kouniců
na Novém zámku. Viděl jsem na něm, jak si přeje, abych to pojal jako vzájemnou
výměnu, ne jako almužnu ode mě jemu. Proč ne, řekl jsem suše a zeptal se na
rychtářovu Kateřinu.</p>

<p class="mlptext">„Tu jste asi neučil?“</p>

<p class="mlptext"><span class="calibre14">„Kdepak. Nejsem tu dlouho a
ona je dávno ze školy venku, ale říká se, že zatímco ostatní děvčata o školu
nestála, ona se o všechno zajímala a byla nejlepší. Bývalý učitel je na pravdě Boží,
ten vám už…“</span></p>

<p class="mlptext">Zarazil se v půli věty a se zrakem utkvělým za mě pozdravil.</p>

<p class="mlptext">Otočil jsem se a poprvé pohlédl do tváře staroveského faráře.
Stále ještě mladý člověk, někde mezi třiceti a čtyřiceti, s vážným, snad až zarputilým
výrazem o dvacet let staršího muže. Krátce přistřižené černé vlasy, silné čelo
a krk, malý nos a ústa, pevná brada. A neochvějný pohled tmavých očí. Měl jsem
dojem, že ho můj zjev zklamal. On sám na mě velmi zapůsobil, hlavně tím, jak se
nepodobal žádnému z duchovních, s nimiž jsem kdy přišel do styku.</p>

<p class="mlptext">„Vítejte doma, pane barone.“ Mírně se uklonil a podal mi ruku.
Stisk železný, dlaň nečekaně hrubá. „Budu k vám upřímný,“ pokračoval, „představoval
jsem si někoho v letech.“</p>

<p class="mlptext"><span class="calibre14">„Totéž jsem si myslel já o vás,“
zasmál jsem se. Ale on mluvil dál, jako bych nic neřekl.</span></p>

<p class="mlptext">„Omlouvám se, že jsem vás nepřivítal už v sobotu, měl jsem neodkladnou
záležitost tady v kopcích.“ Mávl rukou za sebe. Zavrtěl jsem hlavou na znamení,
že si z toho nic nedělám, ale on to ani teď nebral na vědomí a pokračoval: „Zašel
jsem za vámi včera do té vaší hlásky a nezastihl vás doma. Byl jste na obchůzce
panství?“</p>

<p class="mlptext">„Ano, dalo by se to tak říci, myslel jsem, že si vyjedu k rybníkům.“</p>

<p class="mlptext"><span class="calibre14">„Ale nevyjel, mluvil jsem s
vaším vozkou. Je i vaším lokajem, že? Zvláštní – tak málo služebnictva. A to
vaše sídlo. V čem je vlastně lepší než zámeček ve Lhotě? Vždyť v té Věži musí
být vlhko.“</span></p>

<p class="mlptext">Přeběhl mi po zádech mráz. Rychle jsem přemýšlel, jak z toho
ven. Ale farář rád mluvil a neměl trpělivost s řečmi ostatních. Pozval nás dál
a vyslovil přání, abych s ním poobědval. Vovse poslal do kuchyně, odkud jsem
ucítil pach škvířícího se sádla, a učitel šel, mírný jako beránek. Já sám jsem
kněze následoval do prostorné jizby, kde byl mezi okny přenosný oltář z černého
dřeva, v koutě stála postel a vedle ní sekretář, v rohu kachlová kamna, v nichž
praskalo dřevo. Střed místnosti zabíral velký prostřený stůl s lampou a větévkami
ve váze, kolem stály čtyři vyřezávané židle.</p>

<p class="mlptext"><span class="calibre14">Jen jsme si sedli,
posluhovačka přinesla pekáč zadělávaných krup a džbán vody, ukláněla se přede
mnou až k zemi a omlouvala se, že pan farář všechno rozdá. Kdyby věděla, že je
poctím návštěvou, byla by zabila husu. Farář se zamračil. Pomyslel na půst?
Ujistil jsem ji, že kroupy bohatě stačí a jsou dobré. I Fidelius jedl s chutí,
dokonce hltal, jak jsem si všiml, byl s jídlem hotov mnohem dřív než já. V nestřeženém
okamžiku si olízl prsty a já si dovolil úsměv ukrytý za plátěným ubrouskem.</span></p>

<p class="mlptext">Po obědě mi nabídl praženou kávu a já s radostí přijal, tak
daleko od vídeňských a pražských měšťanských salonů jsem tohle výtečné zboží
nečekal. Prodává ji prý jeden lepší kupec v Lipé, ví o mém příjezdu a má pro mě
přichystán sortiment pochutin. Učitel dostane za úkol mi je přivézt, hotoví se
do města, co roztál sníh, má tam prý objednané a Fideliem zaplacené knihy.
Významně se pro školu angažujete, pochválil jsem ho. Omluvil se – možná svým
mecenášstvím leze panstvu do zelí. Vysvětlil jsem mu, že ač šlechtic, jsou mi
blízké myšlenky Francouzské revoluce. Na to zareagoval ostře. „Cesty člověka,
který se staví na roveň Bohu, nevedou jinam než do pekel.“</p>

<p class="mlptext"><span class="calibre14">Tváře a čelo mu pojednou
žhnuly, byl připraven odrazit každou mou námitku. Nechtěl jsem se s ním přít.
Vstal jsem od stolu, v jedné ruce křížalu, v druhé broušenou sklenici s kávou,
a přistoupil k oknu. Spatřil jsem v zahradě učitele, i on už byl po obědě. Stál
nehybně v jarní trávě a čistil si zuby párátkem. Fidelius si stoupl za mě a já
vycítil, že kantora nevnímá a dívá se někam dál. Nenápadně jsem se pootočil.
Kněz držel v prstech třešňovou haluz, kterou právě vytáhl z vázy: skrz bílé,
růžově nadechnuté kvítky a drobné světlezelené lístky pozoroval obzor a horu,
co se z něj vypínala, dělil ji proutkem vedví, na tlustou spodní část s trojitou
kolonádou bílých skal a na tmavý vrcholek s bukovými háji. Ten pohled ho
dočista uhranul. Vida, pomyslel jsem si – spřízněná duše.</span></p>

<p class="mlptextbez1radku2">Dostal jsem od Fidelia seznam farníků, kteří mi
pomohou opravit obydlí a rádi si přilepší v nuzných poměrech. Z těch
nejšikovnějších jsem byl odhodlán vybrat dělníky pro práce na obnově zanedbané
stoky mezi Holanskými rybníky. Předal mi ten soupis před tím, než začal pohřeb
mladého Jakuba. Ve smutečním průvodě byl pouze chlapcův otec a pozůstalí
kamarádi, za nimi šla ta děvčata, která si to vyvzdorovala na rodičích. Moc
jich nebylo. Očekával jsem, že se tu setkám s Kateřinou, ale nepřišla. Když
jsem se na ni zeptal, jedna dívka řekla, že Katynku brzo uslyším. Vzápětí se
ozvalo zvonění, divoké a hlučné, až uši zaléhaly, a po úmorně dlouhé minuty
odmítalo přestat.</p>

<p class="mlptext">Ve čtvrtek mi Voves přinesl zelený kabát, který schovával na
památku svého otce. Měl mosazné knoflíky a vypadal jsem v něm směšně, ale padl
mi dobře. Při dohlížení na stavební práce jsem si nemohl přát lepší odění; co
jsem si dovezl sám, se do tak drsného sídla jako Černý mlýn nehodilo.</p>

<p class="mlptext">Vyslovil jsem učiteli svůj dík a samotného mne překvapilo, že
to myslím upřímně. On sám vypadal v modrožlutém kabátě mnohem hůř než já v zeleném,
ale bylo vidět, že si ho zamiloval. Aby si ve škole neumazal manžety, natáhl si
na předloktí černé ochranné rukávy z laciné látky. Voves mi oznámil, že co
nevidět pojede do Lipé pro knihy, a protože ví, jak si potrpím na vybrané
šatstvo, zapůjčí pro mě u modisty nevídaný klobouk dovezený z ciziny. Chodí se
na něj dívat celé město, ale ani žádný z mohovitých Němců si ho netroufl
koupit. Chtěl jsem se učitele už zbavit, tak jsem dal svolení, aby mi ten
dernier cri přivezl ukázat. Musím přiznat, že klobouk jsem opravdu potřeboval,
a ten Vovsův chvalozpěv ve mně vzbudil nemalou zvědavost.</p>

<p class="mlptextbez1radku2">S Kateřinou Kolářovou, jíž se říkalo Katynka,
jsem se setkal příští neděli. Když bylo po kostele a svěcení zlatého deště,
mládež někam táhla v hlučném chumlu a já ji sledoval ze stínu stromů. Dívky
dělaly na mládence dlouhý nos a hrozily, že nedostanou kytičku, nebudou-li
hodní, Kateřina šla uprostřed a nesla zelený stvol – připomínal trochu palmovou
ratolest – a co chvíli jím někoho švihla. Brzy jsem spatřil v lukách nad Vsí
bílé košile a sukně, jaro začalo být nezvykle vlahé, a zatímco já se po většinu
času držel ve Věži a v blízkosti močálišť, staroveští se na polích těšili na
horké léto. Sucha se zatím báli jenom škarohlídi.</p>

<p class="mlptext">Zatím bylo vláhy dost. Neviditelná voda stoupala v parách z pastvin
a nesrážela se, teplý vítr ji odnášel k severozápadu, aby spadla někam za
hřbety Harzu. Ke mně nesl útržky hlaholících hlasů:</p>

<p class="mlpversei">Slepá bábo, kam tě vedu?</p>

<p class="mlpversei">Vij, matko, věnce,<br class="calibre11"/>
naší Kateřince.</p>

<p class="mlptextbez1radku">Starou Ves jsem měl za zády. Opřel jsem se o letitý
dub, právě shazující loňské listí a vyhánějící nové. Hřbetem ruky jsem setřel z
čela pot a pozvedl oči k palouku, jenž se zvedal od kraje doubravy do stráně
oživlé zelenou trávou, žlutými pampeliškami a vířícími bílými sukněmi. Chvíli
jsem hlouček pozoroval a zkoušel vyzkoumat, v čem spočívá hra. Kateřina byla
podivně vážná, jako by počínáním, jemuž se podvolila, chtěla jen ostatním vyjít
vstříc, sama z něj však radost nepociťovala. V její situaci byl vůbec div, že
přišla.</p>

<p class="mlptext">Oči měla převázané šátkem a šermovala dlouhou kopřivou. Dlaň
si nijak nechránila. Koho švihla, ten musel z kola ven a přidal se k vyřazeným,
aby spolu s nimi naháněl zbylé kamarády ve hře. Zvítězí ten, koho se kopřiva
netkne. Pro mladé lidi měla ta hra své půvaby: chlapci chytali děvčata kolem
pasu a pokoušeli se je dostat pod žahající proutek, vzájemné zápolení pak
umožňovalo beztrestně si osahat to, co doposud smělo být ohmatáváno jen očima.
Dívky nezůstávaly za mládenci pozadu, vždy se na některého smluvily a zelená
rákoska ho pak neminula.</p>

<p class="mlptext"><span class="calibre14">Zpozorovali mě a zavolali,
ať si to taky zkusím – jestli se nebojím, dodal někdo. Rozesmáli se, ale když
jsem vykročil, zmlkli a uvolnili mi cestu. V tu chvíli zbývali v kole poslední
dva soutěžící a Kateřina je přetáhla po zádech oba najednou. Bylo po hře,
vylekalo ji nenadálé ticho a už sahala po šátku, aby se podívala, co se stalo.
Zadrželi ji. Zastavil jsem se na dva kroky před ní. Najednou zvedla ruce před
obličej a ucouvla o krok. Nikdo se ani nehnul, bylo na mně, abych ukročil, až
proti mně vyrazí. Proč jsem to neudělal? Asi proto, že jsem to nestihl.
Znenadání zaútočila a kopřiva mě zasáhla přes hrdlo a zlomila se, palčivá
bolest se mi zakousla do kůže a zůstala v ní. Sáhl jsem tam, šrám rychle
opuchl, ale ublíženo mi nebylo.</span></p>

<p class="mlptext"><span class="calibre14">Šok přišel poté, co si
sundala z očí šátek. Proto ta zastřenost pohledu, která mě udivila při vynášení
smrti do Koňského rybníka. Teď jsem to viděl zblízka – zatímco pravé oko bylo
světle modré a na slunci jasnělo jako lesní bystřina, levé bylo zelené jako
stojatá voda v tůni. Obě lemovaly dlouhé světlé řasy.</span></p>

<p class="mlptext">Vzpamatoval jsem se a uklonil se jí.</p>

<p class="mlptext">„Johanes Salmon, baron de Caus.“</p>

<p class="mlptext"><span class="calibre14">„Jsem Kateřina, bydlím dole
ve vesnici. Prosím za odpuštění, milostpane, nevěděla jsem, že jste tady.“</span></p>

<p class="mlptext">Myslela tím můj příjezd? Vpád do hry? Možná obojí.</p>

<p class="mlptext"><span class="calibre14">„Není co odpouštět, přišel
jsem si pro výhru. Švihla jsi mě jako posledního.“</span></p>

<p class="mlptext">Zaváhala. Z davu se opět ozval smích a nějaký mužský hlas
zvolal: „To je pravda, Katynko, pan baron vyhrál, tak mu neupírej!“</p>

<p class="mlptext"><span class="calibre14">Dívky se zasmály, trochu
stísněně to znělo. Kateřina se nejistě rozhlédla po přítelkyních, ale ty jí
neporadily.</span></p>

<p class="mlptext">Stejný hlas jako prve zahalekal: „Pusu! Pusu!“ Někdo ho
okřikl.</p>

<p class="mlptext">Pohlédla znovu na mě, nadechla se a řekla už odhodlaným
hlasem:</p>

<p class="mlptext">„Polibek se nehodí. Nejsem tak troufalá, jak vám o mně řekli.
Kdyby vyhrálo děvče, dostalo by ten šátek. Přijměte ho namísto polibku.“</p>

<p class="mlptext"><span class="calibre14">A než jsem stačil něco
namítnout, zavázala mi ho kolem krku. Na kůži popálené kopřivou látka příjemně
chladila.</span></p>

<p class="mlptext"><span class="calibre14">Jak mi objala krk a ovazovala
ho, zahlédla něco v kapse mého nového zeleného kabátu. Okamžitě to poznala.</span></p>

<p class="mlptext">„Kde jste ji našel?“</p>

<p class="mlptext">Z mírnosti a uctivosti nezbylo v jejím hlase nic.</p>

<p class="mlptext">Vytáhl jsem růžovou pentli z kapsy a zvedl ruku, aby se
rozvinula.</p>

<p class="mlptext">„Připlavala po vodě.“</p>

<p class="mlptext">„Ano, u vody jsem ji taky ztratila. Patří mně.“ Natáhla ruku.</p>

<p class="mlptext">„Možná tě přestala těšit. Nech mi ji.“</p>

<p class="mlptext">„To nemůžu. Prosím vás, vraťte ji. Od někoho jsem ji dostala,
měla bych ji vrátit. Ta pentle musí zpět.“</p>

<p class="mlptext">Pochopil jsem, že je to dárek od Jakuba. Najednou jsem ztratil
zájem.</p>

<p class="mlptext">„Tu máš, když mi necháš ten šátek, spokojím se s ním.“</p>

<p class="mlptext">Odporoučel jsem se nepříliš důstojným krokem. Slyšel jsem, jak
se kolem ní shlukli a zahrnuli ji zvědavými dotazy, ozval se smích. Jistě,
patřil mně, ale vůbec mě neurazil: skřípalo to v něm žárlivostí.</p>

<p class="mlptext"><span class="calibre14">Cestu mi zastoupil jeden z mládenců.
Přiváděl na provaze osla a teď mi nabídl zvláštní výsadu – součástí výhry v soutěži
je jízda v procesí, jež půjde ke kapličce v lese, otočí se a vrátí se do Vsi,
tam před kostelem slavnost skončí. Znovu ke mně dolehl smích, bylo zřejmé, že
ta nabídka se hodila pro chasníky, ale ne pro zdejšího pána. Přistoupil jsem na
hru a odvětil, že své právo jízdy na oslu přenechávám slečně Kateřině.</span></p>

<p class="mlptext">Když jsem se pak ohlédl, zrovna nasedala. Teď už se nikdo
nesmál. Podali jí novou kopřivu, ona ji uchopila do nahé ruky a patami pobídla
zvíře do kroku. Procesí se v tichosti vydalo k lesu, nikdo se se mnou
nerozloučil, už jsem je nezajímal.</p>

<p class="mlptext"><span class="calibre14">Došel jsem do vesnice a usedl
na lavici před kostelem. Nejistě jsem se ohlédl a zaostřil zrak na stráně nad
vesnicí. Žádný pohyb, žádný zvuk, jenom tušené hlavičky pampelišek, zvedající
se ze zdupané trávy.</span></p>

<p class="mlptextbez1radku2">V posledním týdnu před Velikonocemi se s lidmi
stala změna, byli najednou vlídnější a ochotnější, jako by nad nimi někdo
zamával vrbovým proutkem. O Modrém pondělku se mi přihlásili dva zedníci, o Šedém
úterý tesař s truhlářem a na Škaredou středu pokrývač. Pár šikovných chlapů mi
doporučil pater Fidelius už dřív, a jakmile se rozkřiklo, že u pana barona není
robota, ale dobře placená práce, začali chodit fachmani i ze Stvolínek. Až z Holan
se přibelhaly dvě chromé sestry, pro něž jsem neměl zaměstnání, dokud mě nepřemluvily,
že mi ušijí závěsy na okna a potahy na nábytek. Na Zelený čtvrtek odjel Francl
do Boru s mírami na nová úzká okna, a když se pozdě v noci vrátil, vyklopil mi
na stůl ošatku plnou jidášků, s uctivým pozdravením sklářů z Markvartovy huti.
Na Velký pátek mi tesař s pomocníky zvedl o půl patra střechu; jednak aby
nahradil starý krov, jednak pro lepší výhled přes koruny stromů. Na jeho práci
bylo radost pohledět, i když občas si počínal divně. Bylo parno a on si
stěžoval na bolest hlavy. Osobně jsem mu nahoru vynesl čtyři džbány studené
vody, aby ji střídavě pil a střídavě se s ní políval, ale nepomáhalo to.</p>

<p class="mlptext">V podvečer se přihnala jarní bouřka a tesař poprvé toho dne
slezl ze střechy, vymočil se do houští u cesty, sebral kámen a tvrdě se jím
udeřil do hlavy, to nad námi zrovna burácel první hrom. Vytryskla mu krev,
stékala do obočí a pomalu zasychala. Nevšímal si toho, počkal, až bouře ustane,
a potom zůstal na Věži až do noci. Hlava ho očividně přestala bolet, a když
jsem se ho zeptal, co to mělo znamenat, s neochvějnou jistotou mi sdělil, že mi
zachránil obydlí před úderem blesku.</p>

<p class="mlptext">Na Bílou sobotu, když všichni odešli připravit se na noční vigilie
a následující Boží hod, jsem se vikýřem ve střeše díval přes koruny jilmů a habrů
na čtyři světové strany, hlavně na jihovýchod, kde se nad ztemnělou krajinou
jako zelená lampa zvedala Vlhošť. Přinesl jsem si z truhly námořnický
dalekohled, vysunul jej a zacílil. Hora mě za obdivný pohled odměnila. K vrcholku
stoupaly bělavé páry, trhaly se a vytvářely dojem, že se dívám skrz oblaka.
Mraky halily horu v různých vrstvách, dávajíce vyniknout pruhům smaragdové
zeleně tam, kde ji obnažil večerní vítr. Viděl jsem černý les, nad ním bílý
opar, ještě výš zelené borovice, nad nimi další oblak mlhy a úplně nahoře
stříbrné temeno, ostře se rýsující proti modrofialovému, čím dál tím temnějšímu
nebi.</p>

<p class="mlptext"><span class="calibre14">A pak jsem zřetelně zahlédl
stezku vinoucí se mezi borovicemi do svahu. Nebyla opuštěná: stoupala po ní
postava v bílém, s rozpuštěnými světlými vlasy a nahými pažemi. Po chvíli
zmizela v mlze, a jen se to stalo, objevil se na dvacet kroků za ní hlouček
pěti dalších, stejně oděných postaviček, kráčejících vzhůru stejně zvolna,
stejně odhodlaně.</span></p>

<p class="mlptext">V týdnu předcházejícím velkému svátku se k mé spokojenosti vyřešilo
ubytování pro Francla. Bylo vyloučeno, aby se mnou zůstával ve Věži, tak jsem
vzal zavděk nabídkou mlynáře ze Zahrádek, který měl v háji nedaleko mého obydlí
postaven špýchar, stodolu a nepoužívanou vejminkovou chalupu; nízká stavení
opřená o pískovcovou skálu. Věděl jsem, jakou radost tím udělám člověku, který
pochází z mlynářské rodiny.</p>

<p class="mlptext">Baron de Caus se tedy postaral o své služebnictvo a pohodlí a začal
se v novém bydlišti usazovat. Jen ten klobouk mu nadále chyběl – jarní vítr mu
vysoušel vlasy a způsoboval příjemnou malátnost.</p>

<p class="mlptext"><span class="calibre14">Náladu mi kazila Kateřina.
Jak byla dřív nezkrotná, tak byla teď nešťastná. Stala se někým jiným. Tuto
vážnou a zasmušilou ženu, která se plouží podle vody jako tělo bez duše, ve
Staré Vsi neznali. Naháněla jim strach. Někteří začali roztrušovat pomluvu, že
zešílela žalem nad Jakubovou smrtí. Rychtář, nejprve spokojený, že přestala
třeštit a drží se doma, ji začal litovat a sám ji teď posílal ven, „aby užila
sluníčka“. Byl poslední týden půstu, mohla se vymlouvat na modlitby. Velký
pátek přinesl vzpomínku na ukřižování, následovala tichá Bílá sobota a v neděli
Boží hod a obřadní jídla, oslava dne, kdy jejich Pán vstal z mrtvých, a svátky
korunovalo barbarské pondělí s bitím děvčat a obdarováváním chlapců.</span></p>

<p class="mlptext"><span class="calibre14">Na Bílou sobotu, kdy mi
dělníci dokončovali novou střechu a zedníci bílili vstupní síň, se přihnal
farář a bez pozvání vpadl do Věže. Zastihl mě s dalekohledem u oka. Sotva mne
pozdravil a hned začal; ruším posvátný klid celý svatý týden, ale že i dnes, v den
smutku po ukřižování, dopustím takový rámus – takovou opovážlivost ode mě
nečekal. Němci, pro něž byl včerejší pátek největším svátkem v roce, si u rychtáře
byli stěžovat a hrozí, že s Čechy přestanou obchodovat a vůbec je pouštět do
své části vesnice. Pokud toho bouchání nenechám. Kolář se za mě prý postavil a vyprovodil
je ze dveří, a tak se jich zastává on, Fidelius, protože se mou ignorancí cítí
uražen ještě víc než oni.</span></p>

<p class="mlptext">Namítl jsem, že předešlého dne přišla smršť, a kdybych neměl
opravenou střechu, mohla mi ji odnést.</p>

<p class="mlptext"><span class="calibre14">Bylo by to menší zlo,
odvětil, než porušit půst a obřady. Zříci se hluku patří k nejtěžším požadavkům
doby, nedovedu-li je dodržet, jsem špatný křesťan, který navíc nedopřává klid
ostatním. Mám se přijít vyzpovídat, jakmile budu moci – je mi kdykoli k dispozici.</span></p>

<p class="mlptext"><span class="calibre14">Křesťan nejsem ani špatný,
ani dobrý, odvětil jsem. Křtu, této vaší svátosti, jak tomu říkáte, jsem sice
nebyl ušetřen, ale nikdy jsem ji nepřijal za svou. Ještě mi chcete dát rozhřešení?</span></p>

<p class="mlptext">Oněměl úžasem. Teprve po chvíli ze sebe vysoukal:</p>

<p class="mlptext">„Jestliže jste pohan, pane barone, a dobrovolně jím zůstáváte,
je to vaše věc a vaše slepota. Ale vy mi navádíte k hříchu farníky, vašimi ústy
mluví ďábel.“ Otočil se na patě a odchvátal. Napadlo mne, jestli na mě nenapíše
udání na biskupství, možná i krajskému hejtmanovi. Pak jsem to hodil za hlavu.
Farářovo rozhořčení jsem chápal a uznal, že má na něj právo větší, než je můj
nárok na jeho úctu. Odpustil jsem mu, sám si dobře vědom, že určité zákonitosti
se porušovat nemají.</p>

<p class="mlptext"><span class="calibre14">Pozdě večer přišel ještě
rychtář, teple oblečený před noční vigilií. Chtěl mě doprovodit do kostela,
domnívaje se, že si se svými poddanými za rozbřesku zazpívám Sluníčko Boží z hory
jde, Pán Kristus z nebe jde. Vyvedl jsem ho z omylu – v noci se chystám spát,
stavební práce mě vyčerpaly. Pochválil mé řemeslníky a posteskl si, že takovou
píli, snahu a fortel rozhodně neviděl, když se před rokem opravovala kaplička.
Měl jste ty lidi zaplatit, to byste koukal, pak se div nepřetrhnou, poradil
jsem mu. Nato mi začal domlouvat, že uznává mé cizokrajné zvyky, ale já bych
měl zase respektovat zdejší pravidla chování a aspoň navenek dodržovat svátky a
posty. Tolik už jsem také pochopil a beze všeho mu to slíbil. Udělalo mu to
radost. Když mi podal ruku na rozloučenou, vyslovil pozvání, abych k nim přišel
na zítřejší hostinu. Kde jinde bych ostatně chtěl slavit Boží hod? Tady? Rozhlédl
se po obílené síni s ústy od ucha k uchu. Nahoru jsem ho nepozval, ale slíbil
jsem, že nazítří přijdu.</span></p>

<p class="mlptext"><span class="calibre14">Časně ráno mě probudila
Svatá Kateřina, která protrhla posvátné ticho. Protože foukal východní vítr,
slyšel jsem také Maří Magdalenu v Holanech, kostel Všech svatých ve Stvolínkách
a Nejsvětější Trojici v Hostíkovicích. Hrozný rámus.</span></p>

<p class="mlptext">Oblékl jsem se, sešel si do spíže pro kus studeného okouna,
jáhlovou placku a hrnek pramenité vody, kterou mi Francl každý den nosil ve
džbánu od skalní studánky. Byla ještě tma, ale s rozděláváním ohně jsem se
neobtěžoval. Zapálil jsem tlustou voskovici, která mi, stejně jako prve zvony,
připomněla kostel. Takže i já nakonec bdím, usmál jsem se do kameninového
hrnku; čirá tekutina, zatím jediné zrcadlo v tomto domě, mi úsměv vrátila jako
zlomyslný škleb. Ve žlutém světle svíčky jsem si prohlížel své rysy, kdysi tak
často v barvách fixované na desce či plátně, v posledních dvou třech
desetiletích jen letmo zachycované hladinou toho či onoho rybníka. Žlutozelené,
poněkud vypoulené oči, propadlé tváře v bledém obličeji, nos, do kterého by
mohlo pršet, ústa s tenkými rty, už při náznaku úsměvu odhalujícími dvě řady štičích
zoubků. Hubený krk s vystouplým ohryzkem, dlouhé vlasy neurčitého odstínu,
připomínající vodní trávu. Ale kdo by, takto nasvětlen, nevypadal příšerně? V mládí
jsem dostával nabídky k sňatku z hraběcích rodin a ani dnes by leckterá komtesa
nepohrdla mým bohatstvím.</p>

<p class="mlptext">Po rozednění směřoval můj zrak jediným směrem, ale Vlhošť
nebylo vidět, nebe se černě zatáhlo a spadlo pár kapek. Vyšel jsem si mezi rybníky,
rozhodnutý spojit dopolední procházku s návštěvou u rychtáře a do Věže se před
večerem nevracet. Zelený kabát od učitele jsem nechal doma a vystrojil se do
přiléhavého černého fraku s epoletami, ptačími rameny a vysokým límcem. Pokud
to jenom dovolily, načesal jsem si vlasy dopředu, jak to mužům celé Evropy předváděl
lord Byron. Proti dešti jsem se vyzbrojil roztahovacím parapletem, jež se dalo
použít jako vycházková hůl. Než jsem za sebou zamkl, nezapomněl jsem si
vyčistit zuby – všech šedesát – drcenou mátou a uvázat si kolem krku šátek od
Kateřiny.</p>

<p class="mlptextbez1radku2"><span class="calibre14">Toulal jsem se
po hrázích a náspech mezi vodou a dělal si v duchu seznam nutných oprav. Nic
jsem si nezapisoval, aby mě žádný horlivý křesťan nemohl obvinit, že o nejvýznamnějších
svátcích pracuji. Byl jsem vcelku spokojen s největšími rybníky a ani stav
menších středověkých nádrží nebyl tak truchlivý, jak jsem předpokládal. Voda
často unikala postranními cestami, protože stoka mezi rybníky byla zanesená
vinou letitého zanedbávání. Do prsti vyhloubená, kamenem a maltou zpevněná
koryta se zhroutila sama do sebe, asi nejhůře dopadl náhon vedoucí k bývalému
Černému mlýnu. Měl jsem radost, že stále stojí kamenná památka ze všech
nejmalebnější, klenutý most přes umělý, do pískovce vysekaný peřejový jez, nad
nímž se na jedné straně tyčila skalka porostlá borovým lesem, nikoli nepodobná
nedaleké Smrtce, a na druhé se dobrých pár sáhů propadal vodopád do tůně v kaštanovém
háji. Vodní dílko vypadalo nejlépe právě z pohledu pozorovatele přicházejícího
stezkou mezi rybníky, netušícího, že zde narazí na krkolomný jez, který však
překoná suchou nohou po kamenné lávce, jako by se vznášel nad rozbouřenou
vodou. Tímhle zážitkem jsem byl dětinsky fascinován a zopakoval jsem si ho.
Když jsem pak stál nahoře na mostě a podíval se vlevo, viděl jsem za houštím
probleskovat klidnou hladinu Dolanského rybníka, nato jsem shlédl přímo pod
sebe, kde voda v tenoučkém jazýčku přepadávala přes ostrou hranu a v černé
hloubce se kroutila a vařila pod bičem vodopádu. Zatočila se mi hlava.</span></p>

<p class="mlptext"><span class="calibre14">Obešel jsem skálu a po
stráni sestoupil k tůni. Potok odtud vytékal již poklidně, napůl v hustém
stromoví, napůl v zátopových loučkách, kde pod jívami a olšemi zpevňujícími
břehy vytvářel zákruty. Sledoval jsem ten tok. O čtvrt míle dál se opět ztratil
v podrostu, aby se nepozorovaně vpil do jiného rybníka. Viděl jsem, že všechna
ústí je třeba důkladně vyčistit, a rozhlédl jsem se ve snaze odhadnout potřebný
počet pracovních sil. Osm, raději deset silných chlapů ze Vsi, co se umějí rozhánět
rýčem, sekyrou a lopatou, ti by měli co dělat zhruba do podzimu. Zima musí
zastihnout mé rybníky čisté a opravené. Chtěl jsem se ještě jednou vrátit k terase
jezu a zůstal jsem v ohromení stát: potok, který jsem sledoval až sem a jenž
prokazatelně stékal celou dobu jedním směrem, ať kolmo, ze skalní stěny, anebo
pozvolna, vymletým korytem, byl nyní výš než hladina Dolanského rybníka. To
bylo k neuvěření – vždyť v posledních minutách jsem stoupal do mírného kopce a pořád
sledoval směr vody. Nedbaje na to, že mám na sobě sváteční kalhoty, klekl jsem
si do trávy a sklonil hlavu až k zemi, abych tuto šalbu opravdu důkladným
prozkoumáním vyvrátil. Ale ani poměření terénních nerovností to nedokázalo: mé
oči viděly jen tolik, že se nacházím výš než před půl hodinou, zhruba na úrovni
zříceného Holanského hrádku, jehož jediná zeď trčí nad rybníky právě z ostrohu
nad vodopádem. Bylo to nemožné, a přesto potvrzené samotným denním světlem.
Voda mezi rybníky tekla tak, jak má každá voda téci, tedy dolů. Ale důmyslné
dílo ji dokázalo vyvést zpět do svahu, využívajíc snad výkyvů zemské přitažlivosti
nebo působení Měsíce – jinak jsem to objasnit nedovedl. Vzpomněl jsem si na
otce, který byl považován za učeného alchymistu a geniálního stavitele fontán.
Ten by to dokázal vysvětlit. Mně zbýval jen tichý obdiv.</span></p>

<p class="mlptext">Tam a tehdy jsem si – nikoli poprvé – uvědomil svou nedostatečnost.
Uměl jsem špehovat, vyzvídat, uměl jsem vyjednávat a pohybovat se v kalných
vodách politiky. Ale kolika řežím jsem dokázal zabránit, kolikerá jatka jsem
způsobil svými intrikami? Byl vskutku nejvyšší čas vrátit se domů a začít se
zabývat správou svého vlastního života namísto životů jiných.</p>

<p class="mlptext"><span class="calibre14">V takovém rozpoložení mysli
jsem se vracel podle táhlého Dolanského rybníka a zacpával si uši před
vzdáleným, ale neutuchajícím zvoněním z kostelů vítajících vzkříšení. Zastavil
mne pohled na vodní hladinu, kterou studený vítr rozbil jak zrcadlo na tisíce
drobných střepů, černých, jež odrážely dno, a šedých, jež odrážely nebe. Měnily
se, houpaly se ze strany na stranu a přesýpaly jeden přes druhý. Uprostřed toho
tichého zmatku ležel strom, osamělý, suchý v té spoustě vody. Hladina se blyštivě
měnila a on v ní vězel zpola potopený, zpola vynořený, nehybný a zbytečný.
Nepochopitelná výplň vesmíru.</span></p>

<p class="mlptext">Zakryl jsem si ústa, abych nevykřikl. Zvony odbily poledne a jejich
hlas mě hnal od rybníků, utíkal jsem kroky hnanými úzkostí a nic by mě v tu
chvíli nepřimělo k ohlédnutí.</p>

<p class="mlpversei">Smrt plave po vodě,<br class="calibre11"/>
nové léto k nám jede.<br class="calibre11"/>
S červenými vejci,<br class="calibre11"/>
s žlutými mazanci,<br class="calibre11"/>
s obilíčkem zeleným.</p>

<p class="mlptextbez1radku">Děti si hrály na návsi a mlely říkadla, aby si
ukrátily čas do pondělní koledy. Zamířil jsem k domu smutku. Velikonoční
výzdoba v podobě rozkvetlých zelených haluzí, jakou bylo vidět za okny všech
ostatních stavení, tady chyběla. Brankou ve vratech, nad nimiž viselo vozové
kolo připomínající rodovou minulost majitele, jsem vešel do dvora, vydlážděného
velkými plochými kameny. Vyplašil jsem drůbež, která se rozeběhla do všech
stran. Dveře rychty byly otevřené, vstoupil jsem do síně a zaklepal parapletem
na zeď. Přišla mi v ústrety komorná. Po způsobu měšťanských domácností mi
odebrala kabát a deštník a uvedla mě do prostorné světnice. Rázem jsem byl opět
na venkově. První věcí, jež zaujala můj zrak, byl dřevěný sloup, stojící
uprostřed místnosti a podpírající podélný stropní trám, jenž nesl tenčí trámy
příčné. Světnice ladila mému oku: bílá pec s obíleným zděným komínem a dvířky
vyvedenými ven do síně, tři dvojitá okna s mosaznými kličkami, dvě postele s vysokými
pelestmi a nastlanými pruhovanými duchnami. Po stranách lůžek stály dvě
malované šatní truhly. V rohu vedle stolu byla umístěna mahagonová skříňka se
čtyřmi zásuvkami, přikrytá vyšívanou dečkou, od jejíž bělosti se jasně odrážela
čerň krucifixu a kožená vazba bible.</p>

<p class="mlptext"><span class="calibre14">Světnice nebyla prázdná,
jenom tak působila svou nehybností. Z kouta se zvedl obláček dýmu. Seděl tam
hospodář na svém čestném místě vedle okna za širokým dubovým stolem, kolem nějž
stálo šest židlí. Bafal z fajfky a usmíval se na uvítanou. Naproti němu seděla
jeho dcera, o dost hubenější a strnulá v zádech, jako vyřezaná ze dřeva. Myslel
jsem, že mě vůbec nebere na vědomí.</span></p>

<p class="mlptext"><span class="calibre14">Pak ale oba vstali a pozdravili
mě, on srdečně, ona bezbarvě, šátku, který jsem si kvůli ní ovázal kolem krku,
si zřejmě vůbec nevšimla. Pochválil jsem solidní dům a napodobil křesťanské
požehnání, očekávalo se to ode mě, nakonec to nebylo ani licoměrné. Nechtěl
jsem vypadat, jako že si držím patricijský odstup od plebejců. Něco takového
jsem skutečně nepociťoval.</span></p>

<p class="mlptext">Mé oči se vrátily k oltáříku. Za křížkem a biblí něco leželo,
něco hrubého a primitivního, co se do světnice nehodilo. Upoutalo to mou
pozornost a nechtělo ji pustit, právě když jsem chtěl předat rychtáři dárek.</p>

<p class="mlptext">Stál jsem s nataženou rukou a držel v ní cínový pohár na víno.
Bylo to hloupé – jako kdybych čekal, až ho někdo naplní. Můj zrak se nechtěl
rozloučit s tím nepatřičným předmětem na skříňce.</p>

<p class="mlptext">Náhle se pokojem mihla Kateřina a vzala to do rukou, jako se
do náruče bere dítě. Za nabíraným rukávem jsem opravdu spatřil dětskou tvář – a
také doširoka roztáhlá ústa, zavřené oči a dřevěnou peřinku. Cípy povijanu
vytvářely kolem hlavičky sluneční zář. Odradek.</p>

<p class="mlptext"><span class="calibre14">To poznání mnou otřáslo. Co
tady dělá pohanská modla? Copak se nezjevuje jen mému svědomí? Copak si opět
počínám chybně, proti svému určení a přirozenosti?</span></p>

<p class="mlptext">„Pan baron promine,“ hlesla Kateřina. Nyní jsem v hlase
zaslechl úzkost. „Zapomněla jsem to tu, když jsme včera s děvčaty chystaly maškary.“
Vymlouvala se, dobře jsem věděl, že se vesnické mládeže straní. Nezbylo mi než
její slova přijmout, rozšafně se usmát a vtisknout pohár do uctivých rukou
jejího otce. Ale nedalo mi to a zeptal jsem se jí: „Kdes to vzala?“</p>

<p class="mlptext">„Po vodě to připlavalo,“ odpověděla mi a vyšla s figurkou ven.</p>

<p class="mlptext">„Prosím, omluvte ji,“ řekl Kolář, poté co si trochu nedůvěřivě
prohlédl pohár a neodpustil si poznámku, že na víno si tu potrpí jen učitel. „Má
teď hrozné trápení, však ráčíte vědět, byl jste na pohřbu. Chodí po domě jako
tělo bez duše a tahá sem takovéhle krámy. Kdyby to viděl ctihodný pán, pošle na
mě z Litoměřic inkvizici.“</p>

<p class="mlptext">„Dnes už těžko,“ řekl jsem.</p>

<p class="mlptext">„No, náš nový velebníček je, jak jste už asi zjistil, trochu
nevyzpytatelný,“ poznamenal smutně. „Holka je Vodnář a rozdala by se, jenom
kdyby její dobrotu někdo správně nasměroval – on zrovna tohle nedokáže. Jako
kněz své kvality má, všichni ho obdivují za to, že se o své vůli nastěhoval do
staré školy a faru přenechal škole, ale moje holka se ho bojí jako čert kříže.
Je v poslední době nějaká zmatená, jako ztracená v lese. A bloudí čím dál víc.“
Nalil oběma rosolku, sobě do nového poháru a mně do skleněného. Po krátkém zaváhání
nalil i Kateřině. Než se vrátila do světnice, šeptem mi sdělil, že je vlastně
smutnému Jakubovu konci rád: dceři to sice mohlo srdce utrhnout, ale zklidnila
se. Když se Kateřina vrátila, připili jsme si na letošní zmrtvýchvstání. Služka
pak přinesla pečenou husu a Kolář ji obřadně rozdělil na tři porce, já dostal
prsa a on s Kateřinou si vzali po stehně. My dva jsme jedli dlouho a s požitkem,
vychvalujíce maso, knedlík i zelí, jak se sluší a patří. Ona se své porce ani
nedotkla. Dovolila se otce a odnesla ji na dvůr psovi. „Ono ji to přejde, uvidíte,“
řekl Kolář a olizoval si mastné rty. „A jak vám chutná mé pivo? Nechal jsem soudek
dovézt až z Úštěka, v Lipé černé nevaří.“</p>

<p class="mlptext"><span class="calibre14">„Je znamenité,“ opakoval jsem
už pokolikáté a on se znovu polichoceně usmál.</span></p>

<p class="mlptext">Po jídle se na lavici pohodlně opřel. Jen to udělal, usnul.
Nyní ho začala dcera omlouvat, tatíček má v radě fůru práce a vysílil ho půst,
letos ho dodržel skoro celý a celou noc bděl na kolenou v kostele.</p>

<p class="mlptext">„A co ty?“ zeptal jsem se. „Slyšel jsem, že do kostela
nechodíš.“</p>

<p class="mlptext">„Farář se divně dívá,“ odpověděla vzdorovitě, „a co si o mně
myslí selky, to je mi jedno. Pater, co tu byl předtím, byl lepší než Fidelius.
Jemu jsem se zpovídala ráda, ale potom nám poslali toho. Když jsem za ním před
rokem přišla do zpovědnice, strašil mě peklem a tvářil se, jako by mě chtěl
spolknout. Od té doby tam nechodím. Ale kázání má dobrá, to říkají všichni.“</p>

<p class="mlptext">„A čím tě tak vyděsil?“</p>

<p class="mlptext">„Vejral na mě a říkal, že se budu otáčet na ledovém rožni, že
mi budou kosti lámat mlýnské kameny.“</p>

<p class="mlptext">„A ví vůbec, co mu vyčítáš?“</p>

<p class="mlptext">„Arci že ví. Kdyby to nevěděl, tak si mě bude brát do úst při
kázání a dávat mě za špatný příklad. To se ale neodváží, se stížnostmi chodí za
tatínkem. Má ze mě strach.“</p>

<p class="mlptext"><span class="calibre14">„Z tebe?“ zasmál jsem se. A
pak mi to vůbec nepřišlo veselé. Pod zelenomodrým pohledem Katynčiných očí mi vyschlo
v krku. „Abys věděla, že to s tebou někdo myslí dobře,“ řekl jsem mírnějším
hlasem, „přinesl jsem dárek i tobě.“ Sáhl jsem do kapsy a vytáhl balíček. Podal
jsem ho Kateřině. „Jak tomu tady říkáte? Beránek?“</span></p>

<p class="mlptext">Hedvábný papír rozbalila s dětskou dychtivostí. To mě
potěšilo.</p>

<p class="mlptext"><span class="calibre14">„Ta je krásná!“ vyhrkla a rozvinula
v rukou krajkovou stuhu, na tři lokte dlouhou a dva palce širokou. „Je na lemování?“</span></p>

<p class="mlptext">„To je bruselská krajka. A můžeš s ní naložit, jak uznáš za
vhodné, já se v tom tolik nevyznám.“</p>

<p class="mlptext">„Musíte mi říct, jak ji mám nosit. Vy víte líp než já, jak se
takovou krásou zdobí dámy, říká se o vás, jaký jste světák. A ten šátek, co
jsem vám dala –“ ukázala mi na krk a mě potěšilo, že přece jen není tak nevšímavá,
„– naši chlapci ho takhle nenosí.“</p>

<p class="mlptext">Viděl jsem, že si přeje, abych jí něco vyprávěl; po obědě
stejně nebylo co dělat. Začal jsem o francouzských zámcích, kde jsem často pobýval,
o jejich stavebním slohu, zahradách, komnatách a nábytku, o jejich majitelích,
ať už šlechticích, nebo zbohatlých měšťanech, také o lahodných specialitách a nepoživatelných
výstřednostech, které mi tam byly nabídnuty k jídlu a pití. Katynka poslouchala
pozorně, pila kávu, kterou sama uvařila na janičářský způsob, a zapíjela ji
vodou. Druhý šálek si však nechala vystydnout, to když jsem se dostal k zážitkům
z Francouzské revoluce a líčil, jak některé z těch přepychových zámků vzala
lůza útokem a nechala je lehnout popelem. Při těch slovech Katynce zasvítily
oči, jako by se v nich na okamžik odrazily plameny z mých vzpomínek. Jako bych
v nich poprvé uviděl závist. Udělal jsem ze sebe o Velikonocích protřelého
světáka a nebylo mi to nepříjemné. Vyprávět takovému posluchači byla radost.</p>

<p class="mlptext"><span class="calibre14">Toužila po poznání víc než
po čemkoli jiném, tolik jsem pochopil během toho poklidně stráveného odpoledne.
Kateřina se sice neusmála, ani když jsem dal k dobru pár historek z vídeňského
dvora, ale nebyla aspoň tak smutná jako v posledních dnech. Potom na okno
zaťukala děvčata od sousedů, aby se s nimi šla podívat na velikonoční hru. Odpověděla,
že letos nepůjde, protože má lepší zábavu. Když si ale jedna smělejší dívka
všimla, že v světnici vedle rychtáře, kterému spadla hlava na prsa a tvrdě spí,
sedí host, byl jsem také pozván. Zeptal jsem se, co budou hrát. Pan baron se
bude bavit, ujistila mě, mám jít určitě s nimi, protože dávají frašku o vzkříšení.
Pozvání jsem přijal a vyčkávavě pohlédl na Kateřinu. V zeleném oku jsem zahlédl
hněv, zatímco modré se podvolilo: dobrá tedy, půjde taky. Vstala a došla si do
komory pro šál, já se potichu zvedl, abych nevzbudil spícího rychtáře, a požádal
v letní kuchyni služku o své paraple. V malém výklenku ve stěně, který se téměř
ztrácel mezi pánvemi, kastroly, sádelňáky, kruhadly, mlýnky na mák a formami na
pečení, jsem spatřil Odradka. Ležel na boku v dřevěných neckách na praní drůbků
a díval se na mě široce rozevřenýma očima. Kolem těla měl omotanou krajkovou
stuhu, kterou jsem toho dne daroval Kateřině. Vypadal v ní jako nehybné, tiše
dýchající, bdělé dítě.</span></p>

<p class="mlptextbez1radku2"><span class="calibre14">Představení se
konalo v hospodě. Dívky, jež se mi představily jako Cilka a Markéta, mi
vysvětlily jeho historii: dříve, před dávnými lety, se hrálo v kostele, potom
to biskup zakázal, ale hrálo se dál. Odvedli za to v železech pět sedláků, už
je to dlouho, ti se do Vsi nikdy nevrátili; jejich ženy proseděly několik nocí
v kládě, jedna z toho měla smrt. Od té doby se hry provozovaly tajně, většinou
v hospodě a někdy po stodolách, vždy však s vědomím místního kněze, před nímž
se ve zpovědnici nic neutají. Bývalý staroveský farář hraní toleroval, a občas
se dokonce přišel podívat, zato ten nový jen skřípe zuby a čeká na příležitost,
jak velikonoční komedii odzvonit. „Jenže našinec si hraní vzít nenechá,“ řekla
s jistotou Markéta, a když jsem se podíval na Kateřinu, potvrdila to kývnutím
hlavy.</span></p>

<p class="mlptext">Hospoda byla plná k prasknutí a vyzdobená jarní zelení. Mezi
prkna v podlaze byly nastrkány nařezané břízky, ze stropních trámů visely
kytice rozkvetlých višňových a hruškových haluzí a v oknech zářil zlatý déšť,
který propouštěl světlo, ale zabraňoval nahlédnout dovnitř. Přišli jsme pozdě a
zůstali až vzadu, usazeni na dlouhých stolech, odsunutých ke stěně. Hra už
dávno začala a zprvu nebylo snadné orientovat se v ději. Na jevišti deklamoval
mladík oblečený za pastýře:</p>

<p class="mlpversei">Ukaž, mistře, otce svého,<br class="calibre11"/>
toho pána nebeského.</p>

<p class="mlptextbez1radku">Osloveným mistrem byl, jak jsem se dovtípil, Ježíš
Nazaretský, kterého přišli prosit, aby vykonal zázrak. Objevila se tam i žena,
kterou hrál útlý, velice mladý hoch v tmavé paruce. Hlas mu přeskakoval z bručivého
basu do skřípavé fistule, což v hledišti vyvolávalo smích i při pasážích zcela
vážných. Jinoch představoval Máří Magdalenu a dělal naivně lascivní pohyby.
Kateřina mi řekla, že rok předtím hrála Magdalenu ona a moc se jí to líbilo,
přestože se o tuhle oblíbenou roli mládenci vždycky poperou. Zeptal jsem se,
jak loňského adepta přesvědčila, aby se Magdaleny vzdal, a ona odpověděla, že
ho na jejich zahradě shodila do potoka.</p>

<p class="mlptext">Dívky sedící před námi na nás zasyčely, tak jsme zmlkli a sledovali
hru. Následující verše doprovodili diváci rozpustilým smíchem:</p>

<p class="mlpversei">Straka na strace přelétla bystřinu,<br class="calibre11"/>
maso bez kostí probodlo dívčinu.</p>

<p class="mlptextbez1radku"><span class="calibre14">Kus byl podivně
obhroublý na to, že čerpal námět z bible. Ale jindy tak ctnostní sedláci a řemeslníci
se dobromyslně smáli a nikdo se nepohoršoval. Úleva, uvolnění, smíchem překryté
přiznání vlastní tělesnosti se jim tetelilo v přimhouřených očích a odtud se
šířilo zázračně přeměněnou hospodou, dralo se ven otevřenými okny, v nichž voněly
barevné kytice. Bláznění nabíralo rychlost a najednou se nedalo zastavit, byl
to rozjetý svatební vůz, řítící se do zatáčky k chatrnému mostu. Kdo by se
neveselil?</span></p>

<p class="mlptext"><span class="calibre14">Seděl jsem jako přikovaný.
Ježíš chodil po vodě, představované azurovými skleněnými korálky, a stěžoval
si, že mu apoštolově nerozumějí a žádný z nich mu nechce umýt nohy, jenom Jidáš
z toho má zvrácené potěšení, ale to si je raději umyje Ježíš sám.</span></p>

<p class="mlpversei">Druhové moji veselí,<br class="calibre11"/>
smrt nás už brzy rozdělí.</p>

<p class="mlpversei">Tomáši, Petře, Jane rozmilý,<br class="calibre11"/>
pro vás tu umírám, a vy jste opilí.</p>

<p class="mlptextbez1radku">Potom se mezi stromky objevila dřevěná loďka na
kolečkách, s velkou plátěnou plachtou. Pomalu dojela k smutnému Ježíši. Nastoupil
do ní a několikrát obeplul jeviště tak, že se držel stěžně a plavidlo
postrkoval dopředu, zatímco pod kýlem byly vidět jeho bosé nohy. Když si zaryl
do nohy třísku a převrátil loď, chechot sedláků mě ohlušil. Střelil jsem okem
po Kateřině; dívala se do okna, jako by o něčem přemýšlela, nebo snad někoho
zahlédla mezi kvítky zlatého deště. Skutečně se tam mihl nějaký tmavý stín.</p>

<p class="mlptext"><span class="calibre14">Pak přišlo něco
neočekávaného – jako z jiné hry. Zpoza kulis vystoupil pětičlenný chór a začal
děj komentovat. Ježíš se k němu otočil čelem a poprvé ukázal publiku záda. V tu
chvíli jsem pochopil, co má vlastně na sobě: byla to stará košile s křížovou
záplatou, jež o Smrtné neděli posloužila jako rubáš pro vynášenou Moranu. Někdo
ji musel vylovit z rybníka a schovat právě pro tento účel. I Kateřina ji
poznala. Zbledla a nespouštěla už oči z jeviště. Ježíš už nebyl Ježíš. Jeho
místo v lodičce zaujal syn obecního slouhy.</span></p>

<p class="mlptext">Clonil si rukou oči a odříkával tato slova:</p>

<p class="mlpversei">Kdepak je kmotřička,<br class="calibre11"/>
babička stařičká?<br class="calibre11"/>
Do rybníka nechtěla,<br class="calibre11"/>
po vodě se vrátila,<br class="calibre11"/>
mě nebohého zcela zahubila.</p>

<p class="mlptextbez1radku">Nato se za Jakubovými zády zvedl do nadlidské výšky
ohyzdný panák bez tváře, upletený ze suchého rákosí a ověšený zelenými mašličkami.
Po jevišti ho vodili tři pořízkové s obličeji začerněnými uhlím. Příšera se
pokradmu a za hrobového ticha v sále přiblížila k oběti, zvedla pařáty a udeřila.
Jakub se skácel jako špalek a přízrak zmizel za jevištěm. Chór zarecitoval:</p>

<p class="mlpversei">Jakuba mázla po hlavě Pepina,<br class="calibre11"/>
včerejší junák dnešní je zdechlina.</p>

<p class="mlptextbez1radku"><span class="calibre14">Členové chóru pak
přistupovali k nebožtíkovi, zvedali mu nohy a ruce a zase je pouštěli, aby
bouchly o jeviště a bylo jasné, že je po všem. Dokonce ho tahali za nos a foukali
mu do uší a on si to nechal líbit, nadobro mrtvý.</span></p>

<p class="mlptext"><span class="calibre14">Tu mezi ně přišla Máří
Magdalena a začala naříkat, co že se to s Pánem stalo a jak na vše doplatil.
Všiml jsem si, že mladík v sukních si od posledního výstupu vyměnil koudelové vlasy
– teď je měl světlé, plné drobných červených kvítků. Co mi však zastavilo dech,
byl pohled do jeho očí: skrývaly se za dvěma neforemnými, nápadně barevnými
sklíčky spojenými a připevněnými k nosu drátkem. Levé bylo zelené, pravé modré.
Z Máří se stala Kateřina, truchlící s tváří v dlaních. Herci ji zvali
Nezasmálka.</span></p>

<p class="mlptext"><span class="calibre14">Druhá Nezasmálka seděla
vedle mne, strnulá s rukou před ústy, třeštící své podivné oči sama na sebe.</span></p>

<p class="mlpversei">Čím bych já ho pomazala,<br class="calibre11"/>
abych jemu život dala?</p>

<p class="mlptextbez1radku">Takto promluvila ta na jevišti, obracejíc se s otázkou
přímo na diváky. Ti byli náhlým zvratem ve hře zaskočeni podobně jako my. Nikdo
neporadil, za dívčími zády se hihňalo pět hlasů:</p>

<p class="mlpversei">Nezasmálka masti mísí,<br class="calibre11"/>
mrtvé tělo snadno vzkřísí<br class="calibre11"/>
Duše však, ta nevstane,<br class="calibre11"/>
černá v pekle zůstane!</p>

<p class="mlptextbez1radku"><span class="calibre14">Zlomyslná slova
doprovodil ďábelský smích. Už jsem málem odešel, hra se mi přestala líbit, ale
vtom se Nezasmálka sklonila k mrtvému, skropila mu skráň vodou a políbila ho.
Mladík otevřel oči, vyskočil na nohy a objal ji. Chór, nyní už slavnostně,
dodal:</span></p>

<p class="mlpversei">Jako každé boží dílo<br class="calibre11"/>
vše se v dobré obrátilo.</p>

<p class="mlpversei">Víra, láska, žert a smích<br class="calibre11"/>
vposled vykoupí tvůj hřích.</p>

<p class="mlptextbez1radku"><span class="calibre14">V poslední větě
zazněl falešný tón. Ale jaký? Snad že neodpovídal předchozím slokám. Obecenstvo
pískalo, dupalo a bouchalo sklenicemi o stoly. Když se herec představující Nezasmálku
uklonil, nechal si z hlavy spadnout světlou paruku a tím se odmaskoval – poznal
jsem v něm mládence, který posledně přivedl osla, abych na něm jako vítěz Kateřininy
soutěže vedl procesí. Diváci mu teď provolávali slávu a i já jsem hlučně
tleskal a dvakrát zvolal „bravo“. Katynka seděla a mlčela, opět hledíc na okno.
Teď bylo jasně vidět, že za kyticí zlatého deště někdo stojí a poslouchá.</span></p>

<p class="mlptext"><span class="calibre14">Napadlo mne, že je to
učitel. Ale ten hned nato přišel na jeviště – herci ho přivedli zezadu jako v opravdové
opeře a on se ukláněl a děkoval divákům za přízeň. Dovtípil jsem se, že
pašijovou frašku s chasou nacvičil on – on je i autorem přepisů v postavách a ději.
Šel jsem mu k pódiu pogratulovat.</span></p>

<p class="mlptext">Uviděl mě, zčervenal a seskočil dolů. Když přijal mé uznání,
hluboce se uklonil, ale viděl jsem na něm, že je to spíše posměch než úcta.
Vrátil jsem se k svému místu vzadu v sále, ale Kateřina tam už nebyla.</p>

<p class="mlptextbez1radku2"><span class="calibre14">S učitelem
jsem se viděl druhý den ráno. Velikonoční pondělí začalo vesele. Od časného
jitra jsem zvenčí slyšel mužský a ženský smích a ještě v posteli jsem se
podivoval nad tím, s jakou chutí dokáže staroveská mládež dodržovat ten tradiční
český zvyk. Vyhlédl jsem z úzkého okna obráceného na východ, slunce viselo nad
horou jako svůj vlastní obraz, žhavé zlaté vejce, od něhož chytl bukový les a rozhořel
se jasnou červení, stvrzující příchod jara.</span></p>

<p class="mlptext">Shlédl jsem pod sebe. V houští u potoka se nějaký hoch v bílé
košili rozháněl pomlázkou spletenou z vrbových prutů, jakési děvče na něho za
keřem dělalo dlouhý nos a vyhýbalo se jeho šermířským výpadům. Potom však, jako
by si uvědomilo, co se sluší a patří, schválně zůstalo stát a dostalo výprask.
Rány dopadaly zprudka, v hlase oběti se mísila bolest s uspokojením a já nad
tím kroutil hlavou. Po desátém šlehnutí přes tenkou sukni přistoupila dívka k mládenci,
vzala mu tváře do dlaní a políbila ho na ústa. Skáceli se do trávy na šikmém
břehu a já odvrátil své staré oči. Budu to muset posekat, řekl jsem si,
jestlipak se tu někde najde srp?</p>

<p class="mlptext">Oblékl jsem se a vyšel ven. Ti dva byli pryč. Málem jsem na
prahu rozšlápl malou ošatku s jedinou červenou kraslicí, malovanou voskem.</p>

<p class="mlptext">Vyfouknuté a osušené vejce bylo zvláštně vyzdobeno. Zvedl jsem
je před oči a prohlížel si čtyři stromečky, znázorněné jednoduše a tak jasně,
jak kreslí jehličnaté stromy dítě. Uprostřed mezi nimi byl křížek. Tuhle
konstelaci jsem odněkud znal. Otočil jsem se a pohlédl na Vlhošť, nyní za
ranním oparem, na temeni namodralou, na úpatí zelenou a šedivou. Slunce se teď
zakulatilo a vystoupilo vysoko na oblohu, vše blízké dostalo ostré obrysy, vše
vzdálené se ztrácelo v mlze neskutečna. Neviděl jsem víc než kousek své země;
cítil jsem, že o zbytku světa nepotřebuji vědět zhola nic. A pochopil jsem, že
stihnu-li do své smrti důkladně poznat aspoň území přehlédnutelné od mého domu,
bude můj život naplněn. Strávit byť jediný další den v cizině by bylo nesnesitelné,
při pomyšlení na to, že bych někdy musel odejít, jsem cítil trýznivou hrozbu.</p>

<p class="mlptext"><span class="calibre14">V rukou jsem však měl
kraslici se čtyřmi stromy a křížkem, malou a křehkou. Nevěděl jsem, od koho je,
a neodvažoval jsem se hádat. Otáčel jsem s ní v prstech, zkoumal ji ze všech
stran a těšil se z ní. Nejkrásnější bylo nic o ní nevědět.</span></p>

<p class="mlptext">Tolik jsem však věděl, že tento vzácný dárek musím chránit.</p>

<p class="mlptext">Ještě jsem nebyl po snídani, když někdo zabušil na dveře a vyvolal
mě mým šlechtickým titulem a křestním jménem. Poznal jsem příchozího po hlase a
vyzval ho, aby šel dál, že nemám zamčeno. Byl to kantor Voves, oblečený do
svátečního modrožlutého kabátu, s nímž jsem ve vesnici vyvolal takový obdiv. On
v něm vypadal jako postilion.</p>

<p class="mlptext"><span class="calibre15">„Vím, kde dnes najdete
Katynku,“ oznámil mi s radostí v hlase. V jedné ruce nesl pomlázku, v druhé
nějaký balík.</span></p>

<p class="mlptext">„Proč myslíte, že bych ji chtěl vidět?“</p>

<p class="mlptext">„Aby dostala výprask. Mluvil jsem s ní brzy ráno ve Vsi,
říkala, že jde k vám a nese vám kraslici. Musíte ji za to odměnit.“ Vypadal
natěšeně, jako by to rád s chutí udělal sám.</p>

<p class="mlptext"><span class="calibre14">„Ta kraslice byla od ní? Už
jsem ji snědl,“ řekl jsem lhostejně a ukázal na oddrolenou bílou skořápku pod
stolem.</span></p>

<p class="mlptext"><span class="calibre14">V jeho tváři se objevilo překvapení.
„Dostal jste bílou? A uvařenou? Myslel jsem, že pro vás má krásnou červenou.
No, možná ji schovává pro někoho jiného. Ale poslyšte, to jste ji jen tak
snědl? Kraslici od Katynky?“</span></p>

<p class="mlptext">„Ano. Co byste s ní udělal vy?“</p>

<p class="mlptext">„Já? Proč zrovna já? Já se od ní dočkám leda tak výsměchu. Ale
kdybych něco tak vzácného dostal já, vystavil bych si to a chlubil se tím.“</p>

<p class="mlptext">„Tak prosím vyřiďte Kateřině můj dík.“</p>

<p class="mlptext"><span class="calibre14">„S laskavým prominutím – to
byste měl udělat vy sám. Ono se to jinak provádí obráceně: vy jí přijdete
naplácat a ona vám za to dá kraslici. Říká se tomu koleda.“</span></p>

<p class="mlptext"><span class="calibre14">„To je vskutku podivný
zvyk, české ženy musí být žádané zboží, když za výprask rozdávají jídlo. Ale já
už se ničemu nedivím. Ale proč mi tu kraslici přinesla, když jsem ani nevěděl,
že o ni mám koledovat?“</span></p>

<p class="mlptext">„Zpytovat její nápady je jako mlít vodu.“</p>

<p class="mlptext"><span class="calibre15">„Vy tedy myslíte, že bych
ji měl vyhledat a náležitě – po vašem – jí za dárek poděkovat? A co když je to
jen oplátka za věc, kterou jsem jí daroval včera?“</span></p>

<p class="mlptext"><span class="calibre14">„To je možné, ale na
rituálu to nic nemění. Musíte Kateřinu vyplatit, jinak by se urazila. Zdejší
lidé nejsou moc vzdělaní a nevytáhli nos dál než do Úštěku na pouť, ale jsou přesvědčení,
že podvolit se starobylému řádu je povinnost.“</span></p>

<p class="mlptext">„Co kdyby si to ženy nenechaly líbit?“</p>

<p class="mlptext">„Mají strach, že se tím naruší jejich rovnováha, jako se to
stalo Kateřině. Panuje názor, že o Jakuba přišla vinou své svéhlavosti a neposlušnosti.
S tou kraslicí to není jen tak. Dříve za Katynkou chodil na koledu jen rychtář
a Jakub, nikdo jiný se neodvážil. <span class="calibre14">Letos celá
chasa věděla, že Katynka daruje jenom jednu; mělo se za to, že připadne jejímu
otci. A dostal jste ji vy.“</span></p>

<p class="mlptext">„To jsem si asi měl dárku víc vážit.“</p>

<p class="mlptext">„Co já bych za něj dal!“</p>

<p class="mlptext"><span class="calibre14">„Z vašich slov vyplývá, že
Kateřinu milujete. Zkusil jste jí učinit vážný návrh, nebo jste se zalekl
rychtáře?“</span></p>

<p class="mlptext"><span class="calibre14">„Rychtáře se nikdo nebojí,“
řekl téměř šeptem, v tváři najednou popelavý. „O masopustu jsem jí vyznal
lásku.“</span></p>

<p class="mlptext">Při jeho slovech mě bodlo u srdce. Bezvýrazně jsem řekl: „A ona?
Co vám odpověděla?“</p>

<p class="mlptext"><span class="calibre14">„Že by raději ležela na dně
rybníka, než sdílela život s takovým hlupákem. Hlupákem, pane. Nikoli chudákem
nebo ubožákem. Hlupákem.“</span></p>

<p class="mlptext">Překvapilo to i mě a zároveň jsem tušil, čím si mohl Kateřinu
tak znepřátelit.</p>

<p class="mlptext">„Poslyšte, nedával jste jí číst toho svého Feuerbacha? Slyšel
jsem ji mluvit s německými děvčaty, řeč umí dobře.“</p>

<p class="mlptext"><span class="calibre14">Přikývl. „Myšlenky o smrti
jsem jí půjčil a přiznal jsem se, ke své škodě a riziku, že jsem ateista.
Nikomu to neprozradila, taková není, ale od té doby mě nenávidí. Víte, co udělala
s tou knihou? Hodila ji do ohně.“</span></p>

<p class="mlptext">Něco mě napadlo. „Máte i Charlese Fouriera?“</p>

<p class="mlptext">„Toho francouzského utopiána? Můžu si něco opatřit.“</p>

<p class="mlptext"><span class="calibre14">„Nebo abbé Morelly, u Katynky
to zkuste raději s ním. Ale buďte opatrný, aby se o tom někdo nedozvěděl.
Přišel byste o místo a mohl byste dopadnout i hůř.“</span></p>

<p class="mlptext"><span class="calibre14">„Kvůli ní to udělám bez
váhání. Obávám se ale, že jsem si to u ní rozlil nadobro. I tak děkuji za radu,
pane barone, pokusím se udobřit si ji.“ A po chvíli dodal: „Myslíte, že by mě
ještě mohla mít ráda?“</span></p>

<p class="mlptext"><span class="calibre14">„Naděje umírá poslední,“
usmál jsem se na něj. A v duchu jsem vrazil prsty do těch jeho pitomých očí. „Kde
ji vlastně najdu? Ne naději, Katynku.“</span></p>

<p class="mlptext"><span class="calibre14">„Já bych obě hledal na
jednom místě. V lese nad vesnicí je dubový háj, vede k němu stezka starým
úvozem. Když se dáte nalevo od kostela uličkou mezi chalupami, vyjdete za humna
a budete se držet na severozápad, najdete rozcestí. Tam na vás bude čekat.“</span></p>

<p class="mlptext">„Nechcete mě doprovodit?“</p>

<p class="mlptext">„Do Vsi ze srdce rád, pak ale musíte sám. Já… Zatím si za
Kateřinou netroufám. Ta hra včera. Jistě jste si všiml, že to bylo o ní a o Jakubovi.“</p>

<p class="mlptext">„Ano. Kdyby Jakub žil, asi by si na vás počkal někde za
hospodou a pak si to s vámi pěkně vyřídil.“</p>

<p class="mlptext">Přikývl. „Ona si myslí, že jsem zbabělec. Ale tak to není.
Nemohl jsem se na ten jejich vztah dívat. Přiznám se vám, že jsem měl radost,
když se ten ničema utopil.“</p>

<p class="mlptext">„Ale nebylo to jinak? Slyšel jsem něco o nějakém strašidle za
bílého dne.“</p>

<p class="mlptext"><span class="calibre14">„Chasníci vidí po dvou
žejdlících ledacos, děvčata zas všemu věří. Jakub se naparoval a osud ho
potrestal.“</span></p>

<p class="mlptext">„Osud?“</p>

<p class="mlptext">„Já na Pánaboha nevěřím.“</p>

<p class="mlptext">Už jsem se ho na nic neptal.</p>

<p class="mlptext"><span class="calibre14">Chvíli okouněl, než se
rozpomněl na balík, co držel v ruce. Postavil ho na stůl. Byla to kulatá
krabice potažená slézovým batistem. Sňal z ní víko. Uvnitř se skrývalo pouzdro
z tuhého papíru. Vyňal je, položil vedle krabice a vyzval mě, abych je otevřel.
Učinil jsem tak – a na stole stál hnědorudý klobouk matného lesku, s vysokou
střechou a krátkou krempou, ozdobený karmínovou mašlí.</span></p>

<p class="mlptext">„Brummell! Jak pikantní – Brummellův cylindrický klobouk. A tady!“</p>

<p class="mlptext"><span class="calibre14">Učitele mé nadšení
zaskočilo. „Líbí se vám? To jsem rád. Zkuste si ho. Nechal jsem ho zmenšit,
obvod hlavy se mi zdál u modisty moc velký. Počítal jsem, že můžete mít tak
moji míru.“ Vytáhl z kapsy pouťové zrcátko a nastavil mi ho před obličej.</span></p>

<p class="mlptext">Pomalu, dá se říct slavnostně, jsem si nasadil cylindr na
hlavu, jako by to byla královská koruna. Sklouzl mi po vlasech hladce, vpředu
se opřel o obočí, vzadu o lebeční pahrbek. Na místě jsem se rozhodl, že si ho
nechám. Předal jsem Vovsovi dvě zlatky pro modistu, protože právě tuto
nehoráznou sumu ten vydřiduch požadoval, a půlkorunu dal učiteli od cesty za
to, že mi tu krásu obstaral.</p>

<p class="mlptext">Druhou vzácnost, tu, kterou jsem získal onoho rána ještě před
příchodem učitele a pak mu ji zatajil, jsem zanechal ve vitríně mezi porcelánovými
koflíky. Chtěl jsem ji jenom pro sebe.</p>

<p class="mlptext"><span class="calibre14">Vyšli jsme ven a já zamkl
svou Věž. Než jsme vyrazili k vesnici, omluvil jsem se, že si ještě u potoka
umyju ruce. Sestoupil jsem u olší k vodě, přidržel se obnažených kořenů nad
břehem a nabral plný cylindr. Důkladně jsem vypláchl dýnko, zatřepal jím,
neprosákla ani kapka. Trochu vody jsem nechal na dně a narazil si klobouk na
hlavu. Věděl jsem, že pokud jej nesundám, mé vlasy zůstanou vlhké až do večera.</span></p>

<p class="mlptext"><span class="calibre14">Cestou do Vsi, kterou jsme
vážili oklikou po vozové cestě, jsme mluvili o pašijové hře z předchozího dne. Voves
mi vyložil, že to byl Mastičkář, k jehož zakázanému textu se dostal v seminární
knihovně v Litoměřicích. Hra ho nadchla drsným jazykem lidu, některá místa však
byla tak vulgární, že je musel vyškrtnout.</span></p>

<p class="mlptext"><span class="calibre14">Po smrti mladého Jakuba ho
napadlo událost do hry zakomponovat, aby zesměšnila evangelia – samozřejmě
pouze v tento jediný den v roce – i lidi ze Vsi. Aby, jak to vyjádřil, ťala do
živého. Zasáhl tím hlavně Kateřinu a byl si toho vědom. Mstil se za urážku,
kterou mu vmetla do očí.</span></p>

<p class="mlptext"><span class="calibre14">Když už o hře začal, poznamenal
jsem, že se mi líbila, ale některé věci jsem nepochopil, podle mého názoru byly
podány nejasně. Řekl jsem, že jakkoli se ztotožňuji s vírou a láskou, jež v závěrečné
sloce měly vykoupit hřích, nemohu se smířit s žertem a smíchem. A dodal jsem, že
mi tam chybí pokání a snaha o nápravu.</span></p>

<p class="mlptext">Učitel nedůtklivě prohlásil, že ve hře je všechno, co tam být
má. Na žádný žert si však nevzpomínal, to tam prý nebylo.</p>

<p class="mlptext">Abychom si to vyjasnili, zopakoval jsem mu závěrečné verše,
jak jsem si je pamatoval:</p>

<p class="mlpversei">Víra, láska, žert a smích<br class="calibre11"/>
vposled vykoupí tvůj hřích.</p>

<p class="mlptextbez1radku"><span class="calibre14">Voves si je nechal
přeříkat ještě jednou a potom se zasmál. „To jste se, pane barone, s prominutím
přeslechl. Ty verše jdou ve skutečnosti takhle:</span></p>

<p class="mlpversei">Víra, láska, žertva, smích<br class="calibre11"/>
vposled vykoupí tvůj hřích.“</p>

<p class="mlptextbez1radku">„Tedy žertva! Začíná mi to docházet. Měl jste na
mysli oběť?“</p>

<p class="mlptext">„Právě ji.“</p>

<p class="mlptext">„Hm. A myslíte, že to divákům bylo jasné?“</p>

<p class="mlptext"><span class="calibre14">„Jako kdybych to na mísu
vyložil. Ještě neznáte naše lidi. Časem shledáte sám, že obětina se tu vykonává
svědomitě a bez pardonu. Los může padnout na každého.“</span></p>

<p class="mlptext">U rybníčku pod návsí bylo živo. Chasníci sem z chalup nosili
za ruce a za nohy lenochy, kteří zaspali pomlázku: házeli je za lomozu řehtaček
do vody, někdy i s peřinou. Vyděšené husy s kejháním prchaly po hladině na
druhý břeh, ale tam se strhla rvačka, když jednomu mládenci hodili do bláta
sestru. Legrace skončila, najednou tu proti sobě stáli tři čtyři samci a vzájemně
si otloukali kosti. Ani jsem nezaregistroval, kdy mezi znesvářené strany
vstoupil dráb a začal kolem sebe mlátit hlava nehlava. Po chvíli mu stáhli přes
oči jeho obrovský klobouk, a než hlavu vyprostil, sešvihali ho pomlázkami a záda
mu pomazali kravincem. Ten starý voják však stihl prosekat cestu rychtáři,
který třímal v pravici malý obušek z tvrdého dřeva a tlusté hověziny, byl to
odznak jeho moci, který jsem předešlého dne viděl u něj na stěně. Chasa se
rozutekla, dráb se rval s nějakým zrzavým zuřivcem a rychtář hulákal na celé kolo,
že dá všechny zmrskat. Do vřavy štěkali snad všichni staroveští psi.</p>

<p class="mlptext">Před kostelem stál farář a s rukama založenýma na břiše tiše
sledoval výstup. Když jsem smekl na pozdrav svůj nový klobouk, koženě se usmál
a zeptal se, kam jdu koledovat. Byl jsem v dobré míře – k Nezasmálce, odpověděl
jsem. Věděl, o kom mluvím. Není doma, řekl.</p>

<p class="mlptext"><span class="calibre14">„Pokud nevíte, pane barone,
kdo si vymyslel to letošní topení ospalců, pak vězte, že to byla ona.“ V jeho
hlase se dusila zlost.</span></p>

<p class="mlptext"><span class="calibre14">„Topení?“</span></p>

<p class="mlptext">„Říkalo se to tak za dávných časů, četl jsem o tom. Ve své
naivitě jsem se domníval, že je ten zvyk zapomenut. No nic. Sám jste byl svědkem,
že to svinstvo se může kdykoli objevit znovu. Čert ví, kam na to ta holka
chodí.“</p>

<p class="mlptext"><span class="calibre14">Viděl jsem, jak mu ta
poslední věta uklouzla – a jak ho mrzí.</span></p>

<p class="mlptext"><span class="calibre14">„Ale jděte, vždyť je tam
vody po kolena. Mně se ta taškařice líbila. Přece byste nechtěl, aby mladí
seděli doma s dlouhými obličeji.“</span></p>

<p class="mlptext"><span class="calibre14">„Nejdřív hračky, potom
plačky,“ odsekl a obrátil se k odchodu. „Zapomínáte, co se stalo na Smrtnou
neděli. A teď mě omluvte, mám práci.“</span></p>

<p class="mlptext">„Vy? Copak nesvětíte svátek?“</p>

<p class="mlptext">„Dnešek světí jenom pohani.“</p>

<p class="mlptext">Díval jsem se za ním. Svaly mu pod sutanou jen hrály, s těmi
širokými rameny by mohl skály lámat a pak je odnášet na hřbetě.</p>

<p class="mlptext"><span class="calibre14">Došel jsem ke staré,
čerstvě oškubané smuteční vrbě, utrhl z ní jeden proutek a zastrčil ho za
klobouk.</span></p>

<p class="mlptext"><span class="calibre14">Dal jsem se uličkou mezi
chalupami a pak úvozem vystoupal do polí nad vesnicí. Les mne přivítal vlídně:
uši potěšil zpěvem skřivana, oči žlutí blatouchů a nos vůní mladého bukového
listí. Cesta přešla ve stezku a ta se pozvolna zúžila v pouhou pěšinu trávou a borůvčím.
Vedla k rozcestí, kde na mě měla podle Vovsových slov čekat Katynka.</span></p>

<p class="mlptext">Nebyla tam. Pěšina se dělila ve dví, netušil jsem, kterým
směrem se dát. Z kapsy jsem vytáhl chronograf a zjistil, že je k jedenácté.</p>

<p class="mlptext"><span class="calibre14">Rozhodl jsem se čtvrt
hodiny počkat a zatím se natáhl do trávy pod rozkvetlý mladý jeřáb. Pod sebe
jsem si prostřel zelený kabát a tvář si přikryl kloboukem. Okamžitě jsem usnul
a hned nato se s trhnutím probudil, až se mi klobouk skutálel k nohám. Ale nic
se nezměnilo, les dál žil svým přírodním životem a mlčel. Zvedl jsem oči nad
sebe, a abych se znovu mohl propadnout do snů, začal jsem počítat smetanová
květenství, která se měla za necelý půlrok proměnit v rudé jeřabiny. Jeden,
dva, tři, čtyři… Pak zlomená haluz. Zaostřil jsem zrak. Pátým květenstvím byl
proužek bílé krajky.</span></p>

<p class="mlptext">Rázem jsem byl na nohou. Odrazil jsem se, ve výskoku se
zachytil větve a s nohama pochodujícíma po kmínku vyšplhal na jeřáb. Odvázal
jsem stuhu a prohlédl si ji: nejlepší holandská krajka; můj dárek Kateřině.
Proužek byl krátký, našikmo a čistě ustřižený či přeseknutý.</p>

<p class="mlptext">Pěkný vděk, pomyslel jsem si. Co si o dárku myslí, mi nemohla
předvést názorněji. V houští o pár kroků dál se bělal druhý kousek. Došel jsem
k němu, sundal ho a poměřil s prvním – byl stejně dlouhý, asi tak na dvě dlaně.
Obešel jsem křoví, zapátral zrakem po blízkém okolí a uviděl třetí, složený a zastrčený
za uloupnutým klínkem borové kůry. Opatrně jsem ho vytáhl a vsunul do kapsy k ostatním.
Čtvrtý byl o hodný kus dál, zatížený oblázkem na pařezu. Než jsem ho mohl
uložit k ostatním, musel jsem sklepat mravence. Jako bych ve vánku zaslechl
smích. Teď už s úsměvem na rtech jsem se prodíral lesem k pátému, šestému,
desátému znamení. Ta hra se mi začínala líbit.</p>

<p class="mlptext"><span class="calibre14">Vzápětí měla skončit. Přede
mnou se otevřel dubový háj, uprostřed vykácený až na jeden letitý strom. Mnoho
větví měl uschlých a polámaných, také odřezaných, ale stále zbývalo dost
živých, aby ho činily v dubině králem.</span></p>

<p class="mlptext">Lístky ještě nebyly dost velké, aby zastínily vnitřek koruny.
Viděl jsem do ní. Sluneční paprsek pronikl mezi větve a ukázal na předmět, jenž
na stromě neměl co dělat.</p>

<p class="mlptext">Chtě nechtě jsem musel nahoru. Svlékl jsem si kabát a opět
odložil klobouk, pak jsem si ještě vyhrnul rukávy košile a začal šplhat.</p>

<p class="mlptext">Nahoře jsem se uvelebil, jak nejlépe to šlo. Z této
perspektivy byl strom ještě podivnější než zespoda. Mnoho větví chybělo, byly
uřezané, podle zdravých pahýlů zbytečně. Kousek nad mou hlavou byl násilím
zkrácen i kmen; pod řezem ubíhaly do opačných směrů silné větve, připomínající
roztažené paže, ale žádná hlava na kmeni neseděla. Na konci jedné z těch
dřevěných paží visel zbytek krajky a na něm se pomalu otáčel malý, dokonale
zakulacený srp. Nebyl ukován ze železa. Byl vyřezán z kosti.</p>

<p class="mlptext">„Přineste mi ho,“ zaznělo do ticha lesa a já se tak lekl, že
jsem málem spadl. Obtočil jsem nohy i ruce kolem kmene a shlédl přes rameno dolů.
Pod dubem stála Kateřina a upřeně se dívala do koruny. Její příkrý tón se mi
nelíbil, ale nechtěl jsem, aby zase odešla, takže jsem uposlechl. Stoupl jsem
si a došel po větvi až na samý konec, přičemž jsem se přidržoval jen tenkých
větviček, které by mě nemohly udržet. Katynka mě sledovala. Jednou rukou jsem
se jistil a druhou natáhl po dřevěném držadle. Jak ale srp sundat? Nezbylo mi
než jím samým přetnout stuhu, na které visel.</p>

<p class="mlptext"><span class="calibre15">Když jsem slezl dolů,
Katynka řekla: „Přeju veselé Velikonoční pondělí.“ Vypadala zklamaně.</span></p>

<p class="mlptext">„Chtělas, abych si zlomil vaz?“</p>

<p class="mlptext">„Vám se tam nahoře nelíbilo?“</p>

<p class="mlptext">„Cesta se mi líbila, až na ten dub ovšem. Očekával jsem něco
jiného. Tebe.“</p>

<p class="mlptext">„Vždyť jsem tady. Dejte mi ten srp, je můj.“</p>

<p class="mlptext">„Odkud ho máš?“</p>

<p class="mlptext">„Je po matce.“</p>

<p class="mlptext">„Dal ti ho otec?“</p>

<p class="mlptext"><span class="calibre14">„To určitě. Našla jsem ho v
truhle na půdě. Kdyby tatíček věděl, že ho mám, vzal by mi ho a roztloukl
palicí.“</span></p>

<p class="mlptext">„Je opravdu kostěný?“</p>

<p class="mlptext">„Můžete si hryznout, možná je na kosti ještě maso.“</p>

<p class="mlptext">Podal jsem jí ho. „Ba ne. Mohl bych se říznout do jazyka. Že
ho má proříznutý jen jeden z nás, úplně stačí. K čemu taková hračka je?“</p>

<p class="mlptext">„Seče se s ní tráva.“</p>

<p class="mlptext">„Kostěným srpem? Je na to dost ostrý?“</p>

<p class="mlptext">„Sáhněte si.“</p>

<p class="mlptext">„Ne! Dej to pryč. Já ti věřím.“</p>

<p class="mlptext">„Seču s ním hlavně byliny.“</p>

<p class="mlptext">„Aha. A nesekalo by se ti líp srpem ze železa? Koupím ti
jeden.“</p>

<p class="mlptext"><span class="calibre15">„S železem na byliny? Tak
dobrá, ale dřív vy půjdete s flintou na ryby.“</span></p>

<p class="mlptext">„Hm. Kdo tě naučil znát byliny?“</p>

<p class="mlptext">„Nikdo. Znalost ke mně sama přišla.“</p>

<p class="mlptext">„A co ostatní dívky – umí to co ty?“</p>

<p class="mlptext">„Některé. Ty, co dovedou držet jazyk za zuby.“</p>

<p class="mlptext">„Kdybych byl nemocný, přijdeš mě těmi bylinami vyléčit?“</p>

<p class="mlptext">„Můžete si poslat pro doktora.“</p>

<p class="mlptext">„Jenomže žádný doktor jazyk za zuby neudrží.“</p>

<p class="mlptext">Zkoumavě si mě prohlížela. Zdálo se, že oceňuje řeč, již s ní
vedu. Tvář však zůstávala vážná, ústa zarputile semknutá.</p>

<p class="mlptext">„Kolují o vás po Vsi legendy. Lidé se ptají, proč nosíte
lokajský kabát, když máte modrou krev.“</p>

<p class="mlptext">„Mám zelenou krev. A že jsem šlechtic, za to nemůžu.“</p>

<p class="mlptext">„Zelená, modrá, pro blázna dobrá.“</p>

<p class="mlptext">„To říkáš proto, že si nevidíš do očí.“</p>

<p class="mlptext">Ihned je sklopila. Pokračoval jsem:</p>

<p class="mlptext"><span class="calibre14">„Já vlastně nemám modrou
krev. Otec byl za své služby povýšen do šlechtického stavu a já ten titul jenom
zdědil. Jednou ho stejně snadno zdědí i můj syn.“</span></p>

<p class="mlptext">„Váš syn? Neviděli jsme žádného.“</p>

<p class="mlptext">„Ještě ho nemám,“ řekl jsem se smíchem. A pak jsem dodal: „Stejně
jako ženu.“</p>

<p class="mlptext">„Jaké to byly služby, v nichž se váš otec tak vyznamenal?“</p>

<p class="mlptext">„Služby rybníkáře. Ale baronem se stal za něco jiného:
postavil jednomu francouzskému vévodovi fontánu a nedostal za ni zaplaceno, ale
nakonec se dočkal titulu šlechtice. Ta kašna nebyla nikdy dostavěna, a přesto
ji jezdili obdivovat králové. Vypadala jako kouzelná jeskyně. Byla to kamenná
stavba se sochami andělů, z jejichž trub tryskala na všechny strany voda.
Hlavní sloup prýštil zespoda, přímo ze země, a byl tak mohutný, že se na něm v úžasně
rovnováze udržela dělová koule. Tekuté prsty si s ní pohazovaly nahoru dolů a do
jeskyně svítilo zvláštními otvory ve stěnách slunce. Ve vodní tříšti pod
stropem se pak klenula duha.“</p>

<p class="mlptext">„Chci tu fontánu vidět.“</p>

<p class="mlptext">„Už neexistuje.“</p>

<p class="mlptext">„Vidím, že je vám to líto.“</p>

<p class="mlptext"><span class="calibre15">Zasmál jsem se a otřel si
tvář. „To mi kape z klobouku, mám rád vodu ve vlasech. Co té ozdobě říkáš?
Sehnal mi ji učitel. Poslední výkřik módy.“</span></p>

<p class="mlptext">„Dal jste kantorovi svůj parádní kabát, on vám dal livrej a navrch
přidal klobouk. Co je to za obchody? Mně jste dal pentli –“</p>

<p class="mlptext">,,– a tys ji rozstříhala.“</p>

<p class="mlptext">„Rozsekala srpem. K čemu máte ten proutek?“</p>

<p class="mlptext">„Na pomlázku. Učitel mi poradil, abych s ní přišel za tebou.“</p>

<p class="mlptext">Ani jsem nedořekl, když mi kolem ucha zasvištělo a přeseknutý
prut spadl do trávy. „Učitel je hlupák,“ prohlásila dívka.</p>

<p class="mlptext">„Anebo není zas takový hlupák a dobře ví, že se ti pomlázka
nebude líbit. Chce tě zlobit – jako s tou velikonoční hrou. Měla by sis ho víc
všímat.“</p>

<p class="mlptext">Nato se Katynka beze slova otočila a vykročila po cestě
vedoucí z lesa.</p>

<p class="mlptextbez1radku2">Po Velikonocích se ochladilo a sluha Francl se
roznemohl. Ležel pod stohem peřin, nechal si vařit jeden grog za druhým, a když
jsem ho přišel pozdravit a poptat se, jak mu je, požádal mě v přítomnosti
slzící služebné, abych mu přivedl velebníčka. Vyvedl jsem koně ze stáje, sám
jsem si ho osedlal a vydal se třešňovou alejí do vedlejší vesnice pro lékaře.
Tam mi řekli, že doktor odjel na Boží hod k sestře do Jestřebí, tak jsem otočil
koně a jel po zemské silnici na východ, maje potěšení z toho, jak mi pocestní
uskakují z cesty a sedláci na vozech vstávají a smekají hučky. Šosy zeleného
kabátu za mnou vlály jako prapor volnomyšlenkářů, když jsem já, baron, hledal
lékaře pro pouhého sluhu. Ta myšlenka mi dělala dobře.</p>

<p class="mlptext"><span class="calibre14">Dlouho předtím, než štíhloboký
jestřebský hrad vpluje do zorného úhlu cestovatele, nabídne se jeho očím podivuhodná
skála, tyčící se z mírného chlumku nad vesničkou jménem Provodín. Té skále se
říká Spící panna, nyní se mi celá vystavila k dlouhému pohledu ze sedla. Neprostupné
trní pod skálou připomínalo rozpuštěné vlasy a kámen z nich vystupoval jako
tvář ležící dívky, s klenutým čelem i bradou, nosem trčícím vzhůru, ústy
pootevřenými v snění. Druhý z provodínských kamenů, o něco nižší skalka za
obilným polem, vypadal jako vzdutá prsa, třetí pak připomínal pokrčená, mírně
zvednutá kolena. Jako by tu země vzala na sebe lidskou podobu. Byla to země
klidná, v nerušeném spánku.</span></p>

<p class="mlptext"><span class="calibre14">Když jsem dorazil na místo,
zastihl jsem doktora na lůžku. Klempíroval, ale slíbil, že dá zapřáhnout a za Franclem
vyrazí, jen co se oblékne a nají. Přesvědčila ho hlavně zlatka, mou rukou
jakoby nic vytažená ze zelené kapsy a s cinknutím položená na prádelník. Jeho
příbuzní mne zdrželi na oběd, musel jsem jim vyprávět, co se děje ve Vídni, a dokola
vysvětlovat, proč nebydlím na zámku, ale v Černém mlýně, kde prokazatelně
straší.</span></p>

<p class="mlptext"><span class="calibre14">Z toho dne mi utkvělo v paměti
ještě jedno setkání – pokud tu událost lze vůbec takto označit. Na zpáteční
cestě z Jestřebí jsem držel koně v mírném klusu, jeli jsme od vísky Kvítkov směrem
k samotě zvané Pece a cestu k zemské silnici si krátili táhlou úzkou roklí
protínající borový les. Dorazili jsme na pusté místo, kde byla skalní stěna
poznamenána záseky pro trámy jakési dávno rozpadlé stodoly. Zbyl po ní ještě
čmoudem zčernalý pruh na kameni, jarním býlím zarostlé haldy ztrouchnivělého
dřeva a zápach plísně. Pobídl jsem koně, abych už se z té končiny vymotal, když
tu jsem na skalním hřbetu několik sáhů nad sebou uviděl muže. Byl celý v černém
rouchu připomínajícím sutanu a uháněl mezi borovicemi jako o život. Dupání a funění
dolů nedolehlo, ale jak běžel podél srázu, zaleskly se pod sukněmi, které si držel
rukama, okované podrážky. Černovlasou hlavu měl zasutou mezi rameny, pár kapek
jeho potu spadlo na koně a ten se pode mnou vzepjal. Chlap si toho nevšiml. Než
jsem zvíře uklidnil, byl tentam.</span></p>

<p class="mlptext"><span class="calibre14">Myslel jsem, že mě klame
zrak, nechtělo se mi věřit, že by to mohl být on. Ale nemohla v tom být mýlka,
natolik jsem byl při smyslech. Tím osamělým lesním běžcem byl staroveský farář
Antonín Fidelius. Vzpomněl jsem si na revírníkova slova o tom, jak jsou tu lesy
nebezpečné. Ukrytý pod skálou jsem tedy počkal na pronásledovatele, bambitku s křesacím
zámkem připravenou. Ale nedočkal jsem se. Pokud něco hnalo faráře černým lesem,
pak to nebylo za ním, ale v něm.</span></p>

<p class="mlptextbez1radku2"><span class="calibre14">Každý den
plakala Kateřina na Jakubově hrobě, až se rov zazelenal. Vyrašilo na něm žito,
bylo ještě nízké, ale už dozrávalo. Na polích si obilí dávalo na čas, už
několik týdnů nesprchlo a vědmy plakaly, když se jich přišli ptát na počasí. O to
zázračnější byl ten zelený hrob. Lidé se na něj chodili dívat, něco takového tu
nikdo nepamatoval. A tak se Jakubovi dostalo po smrti přinejmenším tolik úcty,
kolik se za života dočkal nenávisti.</span></p>

<p class="mlptext">Pár týdnů po Velikonocích se mohlo sklízet. Kateřina se k tomu
neměla, jiní ano. Ondřej Rab, mladší syn třetího nejmocnějšího sedláka ze Vsi,
se jednu páteční noc vypravil na hřbitov na lup. Svůj plán předem oznámil
kamarádům v hospodě. Dva kumpány postavil na stráž před hřbitovní zeď a sám ji
přelezl po kmeni staré břízy. Ti dva čekali hodinu, když se ho nedočkali, šli
domů.</p>

<p class="mlptext"><span class="calibre14">Na druhý den si pro Ondřeje
přišli až na statek. Nechtěl jim otevřít. V neděli se ukázal v kostele a požádal
faráře o zpověď a rozhřešení. Nikomu neušlo, jak je bledý, všichni se ptali,
proč má zavázanou hlavu. Na naléhání přátel neochotně sňal jitrocelový obvaz.
Čistá rána se dobře hojila, ale půl ucha bylo pryč. Po čelisti k bradě se táhl
rudý šrám. Když se ho na to ptali, odpověděl jenom: „Brousila srp o hrobový kámen.“</span></p>

<p class="mlptext"><span class="calibre14">Od té doby nosila Katynka
svůj kostěný srp za pasem. Její bývalé kamarádky rozhlásily po Vsi, že se
pomátla. Obilí na Jakubově hrobě pěkně stálo a žádný pych mu už nehrozil.</span></p>

<p class="mlptext">Sklidit smí jen ten, kdo zasil, řekl jsem, když služebná
domluvila – to ona přinesla z vesnice tyto novinky. Byla neděle před filipojakubskou
nocí. V kostele jsem nebyl, tak jsem si nechal převyprávět i Fideliovo kázání.
Svolával prý hromy a blesky na ty, kdo zas půjdou pálit čarodějnice. Varoval,
že by pro jejich rouhavé hrátky mohl vzplanout celý kraj. Naznačil farníkům, že
vleklé sucho je Boží trest. Pár poslušných jedináčků přesvědčil, ale chasa
mlčky, s odvrácenými zraky odmítla poslušnost. Mladí se konečně rozhodli oželet
Jakuba a hledali mezi sebou nové vůdce. Právě noc čarodějnic měla ukázat, kdo
je nejmrštnější, nejodvážnější a nejvynalézavější.</p>

<p class="mlptext">Vpodvečer, kdy pasáčci sháněli z luk do Vsi ovce a kozy, za
mnou přišel učitel a ještě ve dveřích mi nabídl svůj levný tabák. Věděl, že
jako vždy odmítnu a přesvědčím ho, aby si vzal můj turecký. Nacpali jsme si
fajfky, on mysliveckou s vyřezaným jelenem, já porcelánovou s kobaltovou
kresbou štiky, která se vymrštila nad hladinu. Usedli jsme na zábradlí terasy a
začali bafat. Tyrkysové nebe nám tmavlo nad hlavou a jedinými obláčky byly kroužky
stoupající od našich rtů.</p>

<p class="mlptext">Ani jsem nepostřehl, kdy učitel vytáhl z kapsy skicář a začal
v padajícím soumraku kreslit můj portrét. Byl zručný. Tuhu netřímal jako brk,
ale jako jídelní nůž, přitom dokázal v prstech kreslící ruky udržet ještě tři
barvičky. Trochu se mne dotklo, že si nevyžádal dovolení, i umínil jsem si, že
budu od svých lidí vyžadovat větší úctu.</p>

<p class="mlptext"><span class="calibre14">Nic jsem však neřekl a rozmrzele
pozoroval zvolna se pohybující učitelův loket, navlečený v modrém rukávě s ohrnutou
žlutou manžetou. Už začínal oblýskávat a v jednom místě byl prodřený. Házení
perel sviním, pomyslel jsem si a zadíval se jinam.</span></p>

<p class="mlptext"><span class="calibre14">A právě tak mě Voves toho
večera namaloval: mužíka v zeleném kabátě a s porcelánovou fajfkou v koutku
úst, s očima pozvednutýma k měsíci nad zříceninou hradu stojící na černém
kopci, který se zvedá nad spící vesnicí a klidnou hladinou rybníka. Tento
zelený baron však neseděl na balustrádě svého sídla, ale přímo na rybničním
stavidle; nohy mu nevězely v jezdeckých holínkách jako mně, ale ve veselých
červených botkách. Jenom ten lokajský kabát byl na chlup stejný.</span></p>

<p class="mlptext">„Do sucha i do vodičky,“ mrkl na mě učitel.</p>

<p class="mlptext"><span class="calibre15">„Namaloval jste mě slušně,
ale vystihl jste jen něco. Vaše dílko je trochu primitivní, možná proto se mi
líbí.“</span></p>

<p class="mlptext"><span class="calibre14">„V tom případě si ho
vezměte, prosím.“ Vytrhl papír ze sešitu a podal mi jej. „Jako omluvu za to, že
jsem vás o Velikonocích poslal na koledu za tou dračicí. Hodila mi za to do okna
kámen.“</span></p>

<p class="mlptext"><span class="calibre14">Vyslovil jsem mínění, že
Stará Ves je Kateřině malá, a on jen pokrčil rameny. Měsíc se nyní vyšplhal z druhé
strany na kopec a seděl na zřícenině hradu. Stalo se to chvíli předtím, než se
v gotických oknech, hledících do kraje na tu i onu stranu, objevily ohnivé
jazyky. Někdo tam založil oheň. Světlo pak zaplálo i na vzdálené Šedině, a když
jsme se otočili, na Kozlu už šlehaly k nebi vysoké plameny, a dokonce tam bylo
vidět míhající se pochodně. Pohlédl jsem směrem k Vlhošti a čekal. Tato hora
však zůstala temná.</span></p>

<p class="mlptext"><span class="calibre14">„Katynka dozajista půjde na
Kozel jako každý rok. Loni proskakovala s Jakubem oheň, to jste měl vidět. Oba
pak měli ohořelé vlasy, ale tvrdili, že je plameny očistily… Letos to asi
provede sama,“ dodal zamyšleně učitel a navrhl, abychom se šli podívat. Noc
byla jasná. Vyklepal jsem fajfku, strčil ji do kapsy a kývl na něj, že můžeme
jít.</span></p>

<p class="mlptext"><span class="calibre14">Na Kozel jsme vystoupili
chvíli před dvanáctou. Cestou nás vedl měsíc, pomalu plující nad hradem, jeho
svit stačil právě na to, abychom klikatou strmou stezku neztratili z očí a abychom
si na tmavém jehličí a ostrých kamenech nevyvrtli kotník. Voves znal cestu a šel
první, já sotva stačil úprku jeho vytáhlých nohou. Ve stínu lesa to vypadalo,
že jde na chůdách, tak dlouhé kroky dělal. Napadlo mě, že se nemůže dočkat, až
uvidí Kateřinu.</span></p>

<p class="mlptext"><span class="calibre14">Poslední čtvrtinu cesty
jsme se nemuseli spoléhat na měsíček, temeno kopce zářilo do noci jako
královská koruna. Dorazili jsme na vrchol a hned nás přivítaly ohněm rozpálené
oči a opojený smích. Kraj pod horou byl tichý, tady nahoře se do všech stran
rozléhal barbarský jek.</span></p>

<p class="mlpversei">Leť si, babo, leť,<br class="calibre11"/>
svátek ohně svěť!</p>

<p class="mlptextbez1radku"><span class="calibre14">Podíval jsem se na
chronograf – minuta po půlnoci. Duben byl za námi, začal květen. Hořící
nasmolená košťata létala do výše, dělala krkolomné přemety a jako srpnové
hvězdy se zas řítila dolů, hlavy mladých lidí před nimi uhýbaly a ječely
strachem i veselím. Pokud čarodějnice ještě nebyla na troud, musela znovu do
ožehnutých prstů a zase nahoru, dokud se z ní nesypal popel. Pak ji hodili na
vatru, ať tam dohoří. Nad nízkými ohni se míhaly nahé nohy děvčat, zdálo se, že
jsou lehčí než vzduch a sám žár ohně je nadnáší, takže se nemůžou spálit. Byla
to krásná, nebezpečná iluze, zvláštní tanec bez hudby a choreografie, zato na
ostří nože.</span></p>

<p class="mlpversei">V našem divém reji<br class="calibre11"/>
toč se, čaroději!</p>

<p class="mlptextbez1radku"><span class="calibre14">Největší vatra
plála do výšky bezového keře. Dívky s chlapci kolem ní vířili v širokém kole,
držíce se kolem pasu. Řetěz jejich těl nesměl prasknout, šlo o to, dostat se od
ohně co nejdál a tím k němu přitáhnout ty, co byli na druhé straně. V této hře
vítězili ti nejsilnější, kdo nevydržel žár, musel se pustit a jít z kola ven.</span></p>

<p class="mlptext"><span class="calibre14">Přistoupila k nám dvě
děvčata a vyzvala nás, abychom jim pomohli spálit zlou moc čarodějnic. Voves se
nenechal pobízet, vzal si od nich pometlo, zapálil je v plamenech nejbližšího
ohně a hodil vysoko nad sebe. Zkusil jsem to po něm, ale příliš opatrně, abych
si nesežehl nový klobouk a vlasy, ukryté pod jeho provlhlou střechou.</span></p>

<p class="mlptext"><span class="calibre14">A tak letěla moje
čarodějnice špatně. Poté co opsala nízký oblouk, zapadla do lískového houští a zažehla
ho. Dva z mladších hochů, kteří opodál hlídali s pytlem písku a lopatami, se
tam rozběhli a rychle rozsvícený keř uhasili. Jiné koště mi už nikdo nepodal.
Vrátil jsem se k ohňům na pasece a spatřil Kateřinu. Zrovna se rozmáchla silnou
paží a vymrštila pometlo výš než kterýkoli z mládenců. Čarodějnice se zřítila
přímo doprostřed nejvyšší vatry. Strhl se povyk, chasa v mžiku obklopila svou
královnu a začala kolem ní poskakovat. Ta ale jejich sevření protrhla a hnala
se k ohni, kde plápolala čarodějnice. Jediný odraz a oheň Katynku pohltil,
sotva jsem stačil zahlédnout její pružná bílá lýtka a od popela začerněné paty.</span></p>

<p class="mlptext"><span class="calibre14">Jako rychlý prst, který
protne plamen svíčky a nespálí se, tak Kateřina proskočila na druhou stranu
ohně, navíc z něj vynesla svou čarodějnici, kterou teď držela v dlani chráněné
pouhým klůckem. Něco takového nedokázal ani nejodvážnější z mládenců.</span></p>

<p class="mlptext">„Máme královnu, máme královničku!“ volaly dívky a mladíci ji
zvedli na ramena a za bujarého prozpěvování obešli s ní kolem ohnivého palouku.</p>

<p class="mlpversei">Královnička Máje<br class="calibre11"/>
z kouzelného háje<br class="calibre11"/>
nese srdce na udici<br class="calibre11"/>
po jezeře, po vesnici,<br class="calibre11"/>
komu ona dá je?</p>

<p class="mlptextbez1radku">Mně sotva, pomyslel jsem si smutně. Mne s učitelem si
nikdo nevšímal. Do kola pádících, dusajících, skotačících těl jsme nepatřili.
Dovedli jsme se jen dívat a dávat pozor, abychom neudělali neopatrný krok. A oni
hleděli na hvězdy a každým svým krokem roztáčeli Zemi.</p>

<p class="mlptext">Vovsovy myšlenky asi bloudily v podobných kruzích. Zavrávoral,
sundal si začouzený cvikr a vysmrkal se. Pak jej očistil o klopu modrožlutého
kabátu. Jak se sklonil, z kapsy mu při tom vykoukly jiné brýle. Byl to ten
falešný cvikr z drátu, použitý při školním představení. Dovolil jsem se, zda si
ho můžu půjčit. Ale ani jsem si ho nemusel nasadit na nos. Sklíčka byla pryč. „Ukradli
mi je,“ řekl učitel zahleněným hlasem, „ukradli mi její oči.“ Opět vytáhl
kapesník a zamžoural na něj, pak si ho rozprostřel do trávy a položil na něj
hlavu. Vypadalo to, že okamžitě usnul. Chvíli jsem počkal a pak jsem zašeptal:</p>

<p class="mlptext"><span class="calibre14">„Vám že ukradli její oči?
Vy chudáčku. Vy přece nejste ten, pro koho se ty divé oči dívají na svět.
Tamten je mrtvý. Po něm jsem tu já.“</span></p>

<p class="mlptext"><span class="calibre14">Najednou sebou škubl, jako
by ho píchla vosa. Oči ale neotevřel. A já, stejně rozpálený, omámený a vyčerpaný
jako on, jsem si v tom vražedném žáru sňal z hlavy klobouk a prsty si prohrábl
vlasy. Suché jak troud.</span></p>

<p class="mlptext">Pomyslel jsem na smrt. Tady nahoře a v tuto noc mne její
představa neděsila. Za prázdnými okuláry brejliček se mi zavřely oči a poddaly
se letu kolotoče.</p>

<p class="mlptextbez1radku2">Ležel jsem v kolíbce z kapradí, houpala se ze
strany na stranu a zavírala mi sotva probuzené oči. Už jsem nechtěl spát.</p>

<p class="mlptext">„Vodu.“</p>

<p class="mlptext"><span class="calibre14">Zastavili se a sňali
nosítka z ramen. Sloup s kruhy a fábory, co se nade mnou od rána komíhal,
vztyčený proti modrému nebi, teď znehybněl. Sáhl jsem si do vlasů, lámaly se
jako stébla slámy.</span></p>

<p class="mlptext">Sklonila se ke mně Katynka, vložila mi do dlaně ucho džbánu. Vyklouzlo
mi z prstů a voda mi zatekla za krk, trochu se dostalo do vlasů. Kateřina
uchopila džbán do pravé ruky a levou mi zezadu podepřela hlavu: konečně jsem se
mohl napít, navrátit tělu a mysli sílu. Loktem jsem vrazil do ruky se džbánem,
takže mi zbytek vody polil hlavu.</p>

<p class="mlptext">„Co to má být?“ zeptal jsem se tváří kolem sebe. Nechápaly.
Ukázal jsem prstem vzhůru, následovaly ho udivené zraky.</p>

<p class="mlptext"><span class="calibre14">„To je máj,“ řekla Katynka.
Štíhlá jedle měla aspoň patnáct loktů, byla zbavená kůry a osekaná dohladka až
na samý vrcholek, kde ponechali špici z nejmladšího jehličí. Na čtyřech
červených stuhách tam byl zavěšen zelený věnec tak, aby jím kmen procházel. Na
čtyřech žlutých pod ním visel ještě jeden, o něco větší. Jako paprsky slunce
trčely z obou věnců mladé žitné klasy, což mohlo znamenat pouze to, že byly
uvity z obilíčka vyrostlého na Jakubově hrobě. Potvrzovala to ostatně výzdoba
Katynčiny hlavy: totéž obilí bylo vetkáno do věnečku, třetího a nejmenšího,
který nezdobil jedli, ale ji samu. Tenhle byl navíc vyšperkován modrými a červenými
květy, chrpami a vlčími máky. Všimla si mého upřeného pohledu, zvedla ruce ke
skráni a velice pomalu a zamyšleně věneček sňala. Potom mi ho položila na
hlavu.</span></p>

<p class="mlptext"><span class="calibre14">Zatoužil jsem po ní, po
jejích zlatých vlasech se špetkou zázvorové barvy, jejích podivných nestejných
očích, ostře se lesknoucích zubech, smetanovém hrdle a širokých ramenou, po
jejích velkých ňadrech pod bílou košilkou, mozolnatých dlaních, kulatých bocích
a silných stehnech, po patách, co nejraději chodí bosé a jsou ušpiněné od
popela. Vztáhl jsem k ní ruce a v tu chvíli mě obestřela tma.</span></p>

<p class="mlptext">„Dělejte nám dnes krále, milostpane,“ slyšel jsem někoho
říkat, když mi Katynka omývala čelo. „Král beztak jen sedí na trůně a okouní.
Káča povede průvod a vy se ponesete.“</p>

<p class="mlptext"><span class="calibre14">Přikývl jsem. V mém stavu
jsem těžko mohl odmítnout, odnesli by mě až k Věži, což jsem si nepřál. Zeptal
jsem se, kde zůstal učitel. Řekli, že je od rána ve škole, i když není vyučování.
A kde jsou drátěné brejličky, chtěl jsem vědět pak a oni si mysleli, že
blouzním.</span></p>

<p class="mlptext">Znovu mě zvedli, májka se zakývala v osmi silných pažích a dala
se na pochod. Romanovi, staršímu z bratrů Rabů, vytrhla Katynka z klopy zelenou
březovou větévku a zvedla ji nad hlavu. Všichni se vydali za ní, na cizích
rukou a nohou i já.</p>

<p class="mlptext">Jako vyžilý Bakchus jsem se nechal nosit kolem vesnice, na
hlavě korunu z obilí a kvítí, okukován svými překvapenými, uctivě se klanícími
poddanými. Bylo pondělí, leckdo si hleděl práce a přenechával májové veselí
mladým, ale čeledíny s děvečkami, kteří se přidávali k našemu průvodu, zpátky
do práce nikdo nehonil. Katynka to vysvětlila tak: hospodáři dobře vědí, že
pustí-li pacholky na slavnost, májový král je za to odmění příznivým počasím.</p>

<p class="mlptext"><span class="calibre14">První den měsíce tomu
nenasvědčoval. Udělalo se vražedné vedro, na nebi se ani tentokrát, tak jako už
týdny, neobjevil pořádný dešťový mrak. Sedláci stáli v polích a drtili v dlaních
suchou zem. Když jsme šli kolem, smekali a zdravili, nejistí, zda mají před
sebou spíš vrchního pána z Věže, anebo spíš májového krále. Když obraceli
tázavé pohledy ke Katynce, byla v tom žádost o vysvětlení. Ale Katynka se
tvářila tajemně a nechala je, ať si myslí, co chtějí. Na svého zeleného krále
byla očividně pyšná, takovou osobnost prý v předchozích letech neměli. Chvílemi
se zdálo, že se rozesměje a já budu moci potěšit jejího otce dobrou zprávou.
Pak jsem to pokazil. Zeptal jsem se jí, jestli někdy dělal krále i posluhův
Jakub. Jako by tu otázku přeslechla. Veselé světlo v očích jí ale pohaslo.</span></p>

<p class="mlptext"><span class="calibre14">Přesto dál vstupovala na
zasetá políčka a žehnala hospodářům svým zeleným proutkem, chválila je, když
měli květinami vyzdobené postroje k poctě svátku, a hubovala, když někdo první
máj zanedbal. Nejeden hřmotný chlap pak musel poslat pro ženu, aby přinesla z domácí
truhly šperky, korále, či aspoň našívací zrcátka a podobné cetky – ty pak byly
zavěšeny dobytčeti na rohy a předvedeny mým zrakům, abych se jako král slitoval
a dopomohl kraji k pěknému dešti.</span></p>

<p class="mlptext"><span class="calibre14">Kolem jedné hodiny
odpolední se průvod utábořil na obecní pastvině na severním konci vesnice.
Patrně to bylo znamení, které selky už dobře znaly, protože k nám přicházely s ovesnými
plackami, čerstvou vodou a pivem a pobízely k hodování. Já jsem měl okusit ze
všeho první a nenechal jsem se přemlouvat, po noci strávené mezi vysokými ohni
jsem byl pořád jako suchopýr. Po jídle, kdy už nikdo nemohl, přišly na řadu
ještě pekáče povidlových buchet, sušené švestky navlečené na niti a hrušková
pálenka, ze džbánku rovnou do úst a podat sousedovi.</span></p>

<p class="mlptext"><span class="calibre14">Celou dobu oběda se Katynka
držela stranou a počínala si prapodivně, čehož jsem si já jako král neměl
všímat, ale nedalo mi to a co chvíli jsem k ní zabloudil zrakem. Stála na jedné
noze na zvýšeném místě mezi třemi břízami a nic nejedla ani nepila, ovšem ženy
jí nosily od všeho a ona s tím zacházela po svém. Podržela placku nebo koláč v pravé
ruce, zatímco v levé měla pohárek s pivem, a se zavřenýma očima mumlala
nesrozumitelná slova. Pak koláček rozmačkala v dlani a rozdrobila, nápoj
nabrala do úst a vyprskla jej mezi drobty do trávy. Ostatní nemluvili, jen ji
pozorovali a hltavě jedli. Pak přišel z vesnice jeden muž patřící k radě
starších, která se pravidelně jednou týdně scházela na rychtě. Byl ve
svátečním, s kloboukem na hlavě, v černých nohavicích a rozepnutém svrchníku,
pod nímž zářila vybělená košile. Nesl v podpaží kohouta. Minul hodovníky a zastavil
se až před Katynkou. Hodil jí kohouta k nohám.</span></p>

<p class="mlptext"><span class="calibre14">Pták, jak byl rozdurděný,
se po ní rozehnal pařáty i zobákem, viděl jsem, jak ji klovl do nahého nártu,
až vytryskla krev. Katynka svou rovnováhu neporušila, jen se nahrbila a trochu
se na levé noze zakymácela, až něco piva vyšplíchlo kohoutovi na hlavu.
Otevřela oči a počastovala kohouta zuřivým pohledem, už jsem myslel, že ho
kopne. Ale ovládla se, opět přivřela víčka a pokračovala v úlitbě. Kohout se
ještě chvíli čepýřil, třikrát Kateřinu obešel a pak jako zázrakem zkrotí.
Zůstal u ní. Zaujaly ho nadrobené placky, buchty a koláče, pivem rozmočené na
kaši. Začal uzobávat, nejdřív s nedůvěrou, potom lačně. Za chvíli zvedl hlavu,
naklonil ji stranou a zakokrhal. Potom se svalil a zahrabal nohama ve vzduchu,
překulil se, vstal, udělal jeden příliš dlouhý krok a zas upadl. Mladí lidé se
rozesmáli, ale bylo to chtěné, málo veselé, všichni až po ty nejmladší znali tu
podívanou z předchozích let. Kohout se tvářil rozverně, aspoň mi to tak připadalo.
Vyváděl kousky hodné hospodského baviče, natřásal se před Katynkou a producíroval
ocasní péra. Ta ho teď probodávala doširoka rozevřenýma očima a pomalu, aby ho
nevyplašila, vytahovala ze záňadří svůj zelený proutek.</span></p>

<p class="mlptext">Pak bleskově haluzku zvedla a švihla ptáka po krku; v tu
chvíli se všechno zrychlilo. Kohout se skácel jak podťatý a zůstal ležet s nohama
nahoře. Z davu vystoupil nejvyšší z mládenců, ten, co ráno vedl průvod z Kozelského
vrchu, starší Rabův syn Roman. Svázal kohoutovi pařáty červenou stuhou a pověsil
ptáka na březovou větev, právě včas, než se probudil, začal se zmítat a bít
kolem sebe křídly. Nikdo si nevšiml, kdy a jak se Kateřině objevil v ruce
kostěný srp, a když jím švihla, Roman už nestačil uhnout proudu zpěněné krve a ta
mu zkropila košili v širokém dlouhém šrámu. Teprve pak oči přítomných
zpozorovaly kohoutí hlavu, která opsala nad Katynkou oblouk a za neveselého
smíchu, který jí vyrazil z hrdla, spadla na hromádku drobtů, Bílá oční víčka se
ještě zavírala a otvírala, když na ně prýštil černý vodopád z bezhlavého těla,
které se houpalo na stuze jako oběšenec tvrdošíjně lpící na životě a křídly
tlouklo Katynku přes tváře. Dívka o krok ustoupila a postavila se na obě nohy.
Potom zelenou haluzí otřela rudý srp a přihodila ji na obětinu. Mrtvé tělo na
stuze znehybnělo, hlava pod ním otevřela zobák k němému zakokrhání a zůstala
tak.</p>

<p class="mlptext">Někdo přinesl tlustou kočku, která každým dnem měla vrhnout koťata.
Tomuto zvířeti se dostalo výsady ochutnat čerstvé kohoutí krve. Májová koťata
nosí hospodáři štěstí, slyšel jsem z mnoha stran, jejich nářek přivolá déšť.
Potom sem začali vodit domácí zvířata a všechna musela ochutnat, dokonce i krávy
a býci museli sežvýkat po hrsti trávy potřísněné obětinou. Dobytek pak zůstal
na pastvě, vyhánění se protáhlo až do večera a zástup vesničanů, kteří si
přišli pro krvavé požehnání, jako by nechtěl brát konce. Až když se začalo
zvonit klekání, obrátily se kroky shromážděných po jeho zvuku. Poslední z příchozích
byla stará žena, která v košíku přinesla toho dne vylíhlá housata; kdokoli měl
zájem ji vyslechnout, tomu ukazovala, jak mají mastné chmýří, což zaručeně
znamená brzký déšť. Kateřina si o jedno řekla a bylo jí přislíbeno, pokud začne
do tří dnů pršet.</p>

<p class="mlptext">„V noci spadnou trakaře,“ řekla ženě a stiskla jí ruce.
Podivil jsem se nad tou jistotou. Vždyť já sám jsem se ještě nerozhodl.</p>

<p class="mlptext"><span class="calibre14">V kostele již zažehli
světla k uctění Bohorodičky, chystala se mariánská pobožnost a po ní celonoční
bdění. Chtěl jsem vědět, kdy skončí má role májového krále. „Až naprší a uschne,“
řekla Kateřina. Zeptal jsem se, jestli jde do kostela. Odsekla, že ji tam farář
neuvidí, ona jde s družkami do dubového lesa. „A májový král pomašíruje s námi,“
dodala, „protože jestli to sucho společně nezaženeme, budou mít v rasovně
posvícení a na hřbitově nával.“</span></p>

<p class="mlptext">V levém oku jí kmitaly zelené blesky, v pravém dlel ospalý
modrojas. Natáhla ruku, sňala mi z hlavy korunu a položila ji do krvavé louže k
hlavě kohouta.</p>

<p class="mlptext">Zvedl jsem se z nosítek, oprášil si klobouk a nasadil si ho
místo věnečku. Rozhlédl jsem se po kraji, na který se snášel soumrak. Na druhé
straně úžlabiny svažující se ke Vsi někdo stál. Díval se k nám. Byl příliš
daleko, než aby se dalo poznat, o koho jde, ale zdálo se, že je ta postava
černá jak bouřkový mrak. Dala se do pohybu, spěšně se pustila směrem k vesnici,
zatímco my jsme obrátili své kroky k lesu. Bezhlavý kohout mezi břízami osaměl.</p>

<p class="mlptext"><span class="calibre14">Dívky mne dovedly do
dubového háje s mýtinou, kterou jsem už znal. Pod ústředním stromem se
seříznutou korunou, odkud jsem o Velikonočním pondělku snesl kostěný srp, mě
posadily do trávy a ta nejmladší mi vzala klobouk. Ostatní včetně Kateřiny se
postavily za mne a jedna – nevím která – mi pročísla dlaněmi vlasy; musela
poznat, že jsou mokré, ale žádná slova podivu nezazněla. Otočil jsem hlavu, ale
mladé, od práce už mozolnaté dlaně mi ji vrátily zpátky. „Král se bude dívat na
strom. Nesmí se ohlížet, jinak kouzlo ztratí svou moc.“</span></p>

<p class="mlptext">Chvíli bylo ticho a pak se do večerního zpěvu ptáků vmísil
dívčí hlas:</p>

<p class="mlpversei">Roje, co se v máji rojí,<br class="calibre11"/>
za plný vůz sena stojí.</p>

<p class="mlptextbez1radku">V tu chvíli jsem zaslechl bzučení včel a instinktivně
se přikrčil. Nikde se však nic nehnulo, jenom lístky v koruně stromu se chvěly.</p>

<p class="mlptext">Došlo mi, že ten zvuk vyluzují hlasivky děvčat, jež se teď
rozestavila do půlkruhu po obvodu doubravy. Ohlédl jsem se.</p>

<p class="mlptext">Tři z dívek vystoupily zpoza stromů, Kateřina mezi nimi
nebyla. Nejmladší, drobná, asi čtrnáctiletá Barbora, a dvě dívky statnější,
velká a malá, tmavovlasé sestřenice Marie a Agáta. Jejich postavy ostře vystupovaly
proti blízkým kmenům a vzdáleným křovinám – svlékly se do bílých košil, které
jim sahaly po kolena. Na krku měly podivné náhrdelníky. Prošly kolem mě a bez
jediného slova vyšplhaly do koruny dubu, kde se usadily na nejsilnějších
větvích a vzaly do rukou předměty, jež měly uvázané na stuhách zavěšených kolem
hrdel.</p>

<p class="mlptext"><span class="calibre14">Marie, jež seděla nejvýš,
začala kotníky prstů tlouct do malé mosazné pánve a k tomu odříkávala:</span></p>

<p class="mlpversei">Nebe je šedé, den se nám šeří,<br class="calibre11"/>
hromu se dočká, kdo v Peruna věří.</p>

<p class="mlptextbez1radku">Rachotila při tom nehty o dno pánvičky a já zaslechl
burácení hromu. Agáta kousek pod Marií na popěvek navázala:</p>

<p class="mlpversei">Nebe se stříbří, sežeh oheň mez,<br class="calibre11"/>
kdo zůstal v poli, blesk se po něm svez.</p>

<p class="mlptextbez1radku">Po posledním slově srazila pěsti, až to třesklo a z dlaní
jí vyšlehly jiskry. Nyní jsem zahlédl, co v nich svírá: dva motouzem spojené křemeny.
Prohlédl jsem si rukávy a ramena kabátu, zda na nich jiskry ještě nežhnou. Ale
hned na mě dopadla sprška kapek. Podíval jsem se nahoru a spatřil Barboru, jak
zvedá kožený měch s vodou a polévá kmen.</p>

<p class="mlpversei">Nebe je černé, krůpěj už padá,<br class="calibre11"/>
z babizny suché holka je mladá.</p>

<p class="mlptextbez1radku"><span class="calibre14">Třikrát zopakovaly
dívky svou litanii a umlkly, slezly ze stromu na zem a zmizely mi z očí. Ihned
je vystřídala zbylá dvě děvčata z Kateřininy májové družiny, jejich jména jsem
neznal. Každá přiběhla z jedné strany a hned se začaly honit kolem dubu. Na
krku měly kožené vaky a z nich pily vodu. Nepolykaly ji, ale prskaly ji po
sobě. Kmen byl za okamžik zmáčený a já s ním, o to zřejmě šlo.</span></p>

<p class="mlptext">Najednou, aniž bych postřehl, odkud se vzala, byla mezi
dívkami opět Katynka, oděná stejně jako ony jen do bílé spodní košile. Držela v
rukou dlouhou větev, jejíž sotva rozvité lístky už uvadaly. Poznal jsem v ní
součást královského lůžka, na němž jsem od rána ležel a otlačil si o ně záda.
Kateřina nastavovala větev dívkám před ústa, a když byla dostatečně mokrá, počínala
si s ní jako kněz s kropáčem. Po kůře dubu tekly potůčky vody smíchané se
slinami a stejná směs mi promáčela vlasy, kabát i kalhoty a dívkám jejich
košile. Najednou tu běhaly, tančily a skákaly nahé, s košilemi přilepenými k tělu.
Ty ostatní jsem vlastně neviděl. Měl jsem oči jen pro Katynku a za nic na světě
bych je byl neodtrhnul od ňader probodávajících pláténko, klenuté hrudi, mírně
vystouplého břicha, oblých stehen, kulaté zadnice.</p>

<p class="mlptext"><span class="calibre14">Vstal jsem a vykročil k ní.
V tu chvíli kouzlo skončilo. Dívky se promísily, zatočily v kole a rozprchly po
lese, ve tmě mezi stromy podobné bílým plamínkům, které jeden po druhém
zhasínají. Nevěděl jsem, která z těch šesti je Katynka. Zavrávoral jsem a přišlápl
si klobouk.</span></p>

</div>
</body>
</html>