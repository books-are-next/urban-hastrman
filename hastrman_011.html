<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kniha druhá">
    <meta name="apple-mobile-web-app-capable" content="yes">
    <title>Kniha druhá</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Miloš Urban: Hastrman">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Hastrman">
    <meta property="og:title" content="Hastrman">
    <meta property="og:type" content="book">
    <meta property="og:book:author" content="Miloš Urban">
    <meta property="twitter:title" content="Miloš Urban: Hastrman">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./hastrman_008.html">
    <link rel="next" href="./about.html">
    <meta name="nb-order" content="5">
    <link rel="self" href="hastrman_011.html">
    <meta name="nb-identifier" content="urban-hastrman-a7c8862">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="45071" data-nb-chars="269742">
    <nav role="doc-toc">
      <ul class="plain section">
        <li><a href="hastrman_005.html">Slovo autora</a></li>
        <li><a href="hastrman_006.html">Věnování</a></li>
        <li><a href="hastrman_007.html">Citát</a></li>
        <li><a href="hastrman_008.html">Kniha první</a></li>
        <li><a href="hastrman_011.html">Kniha druhá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hastrman_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kniha druhá</span></h1>
        <section>
          <p class="chunk" data-nb-ref-number="2" data-nb-words="6" data-nb-chars="29"><span class="idea" data-nb-ref-number="2" id="idea2" data-nb-words="6" data-nb-chars="29">Výbuch. Snad to&nbsp;tak musí být.</span></p>
          <p class="chunk" data-nb-ref-number="3" data-nb-words="50" data-nb-chars="300"><span class="idea" data-nb-ref-number="3" id="idea3" data-nb-words="50" data-nb-chars="300">Poledne, srp měsíce, který teď vychází i&nbsp;ve&nbsp;dne, odvrátil tvář k&nbsp;prázdnému nebi, synovsky lhostejný k&nbsp;trhání těla své matky. Sám býval součástí země, masem vyříznutým z&nbsp;jejího lýtka, když rozhodovali jiní, obětovaný, aby z&nbsp;daleké černé pustiny řídil příliv a&nbsp;odliv našich vod. A&nbsp;teď nehnul ani brvou.</span></p>
          <p class="chunk" data-nb-ref-number="4" data-nb-words="16" data-nb-chars="88"><span class="idea" data-nb-ref-number="4" id="idea4" data-nb-words="16" data-nb-chars="88">Moje pokora, na&nbsp;rozdíl od&nbsp;jeho, je&nbsp;pryč. Jsem tady a&nbsp;nemůžu jinak. Nadcházejí dny hněvu.</span></p>
          <p class="chunk" data-nb-ref-number="5" data-nb-words="76" data-nb-chars="460"><span class="idea" data-nb-ref-number="5" id="idea5" data-nb-words="76" data-nb-chars="460">K&nbsp;okraji kráteru stoupá moloch a&nbsp;v&nbsp;poslední křeči své někdejší troufalosti ruší, byť na&nbsp;zlom okamžiku, zákony hmoty, pohybu a&nbsp;přitažlivosti: jeho megatunová masa železa letí vzhůru, sama od&nbsp;sebe, kola ani pásy se&nbsp;netočí a&nbsp;motor mlčí. Byl sestrojen strojem, snadno, jednoduše, dá&nbsp;se&nbsp;rozebrat či&nbsp;přesunout jinam, přepravit k&nbsp;jiné hoře, až&nbsp;Vlhošť nebude mít co&nbsp;dát. V&nbsp;loupení krajiny se&nbsp;dá&nbsp;pokračovat jinde, stačí k&nbsp;tomu jen dostatek lhostejnosti. A&nbsp;nové rypadlo.</span></p>
          <p class="chunk" data-nb-ref-number="6" data-nb-words="96" data-nb-chars="609"><span class="idea" data-nb-ref-number="6" id="idea6" data-nb-words="96" data-nb-chars="609">Osmery halogenové oči, nabité náhlou energií, se&nbsp;otvírají, přestože je&nbsp;den, a&nbsp;naposled obhlížejí svou krvavou žeň. Pak se&nbsp;rozletí do&nbsp;šira a&nbsp;jako meteority tvrdošíjně odmítají zhasnout. Oheň vyšlehne i&nbsp;pod drtičkou kamene, jež dosud připomínala zakletý zámek a&nbsp;teď se&nbsp;proměnila v&nbsp;burácející raketu. Raketa se&nbsp;vznese, přeletí zbylé stromy pod horou, vystoupá až&nbsp;nad samotnou horu. Tam se&nbsp;zastaví, zváhne se&nbsp;a&nbsp;s&nbsp;jakousi ležérností mechanismu necítícího bolest se&nbsp;rozskočí. Po&nbsp;svazích se&nbsp;vzápětí kutálí žhavé železo, žárem vrácené do&nbsp;podoby beztvaré rudy. Jako by&nbsp;tato dávno vyhaslá sopka začala opět chrlit lávu.</span></p>
          <p class="chunk" data-nb-ref-number="7" data-nb-words="65" data-nb-chars="448"><span class="idea" data-nb-ref-number="7" id="idea7" data-nb-words="65" data-nb-chars="448">Co&nbsp;já&nbsp;se&nbsp;na&nbsp;stará kolena ještě nenaučím! Tenhle zákon nezná žádný chemik, jen alchymistům je&nbsp;znám, teď i&nbsp;mně. Třaskavý vodík, aktivovaný hořícím kyslíkem spolu s&nbsp;pralátkou flogistonem, nabývá před rozpadem podoby ikozaedru, ledového dvacetistěnného krystalu, který se&nbsp;po&nbsp;rozpadu stává malým sluncem plným smrtící vody. Časový spínač jsem sestrojil z&nbsp;hranatého zeleného budíku koupeného v&nbsp;zastavárně; na&nbsp;displeji měl nápis Vzájemná pojišťovna Praha.</span></p>
          <p class="chunk" data-nb-ref-number="8" data-nb-words="37" data-nb-chars="246"><span class="idea" data-nb-ref-number="8" id="idea8" data-nb-words="37" data-nb-chars="246">Můj starý dalekohled nelže, jeho mosazný okulár mi&nbsp;přibližuje rypadlo na&nbsp;dosah ruky. Ještě před chvílí stálo vedle molocha, ještě včera se&nbsp;zakusovalo do&nbsp;zeminy skrývající drahocenný kámen. Teď neexistuje. Ničitel je&nbsp;zničen, aspoň pro tuto chvíli.</span></p>
          <p class="chunk" data-nb-ref-number="9" data-nb-words="275" data-nb-chars="1664"><span class="idea" data-nb-ref-number="9" id="idea9" data-nb-words="275" data-nb-chars="1664">Udeří mě&nbsp;tlaková vlna a&nbsp;sváže mi&nbsp;tělo do&nbsp;kozelce. Bolest je&nbsp;prudká a&nbsp;krátká, dalekohled jsem odložil právě včas, aby mi&nbsp;nevyrazil oko. Ležím na&nbsp;Ronově, na&nbsp;štíhlé čedičové homoli, již uchránily před těžbou trosky hradu. Tlustá hora naproti nenesla žádnou zříceninu a&nbsp;teď je&nbsp;sama v&nbsp;rozvalinách, po&nbsp;desetiletí vyžíraná ze&nbsp;strany jihovýchodní. O&nbsp;pískovec neměla těžební společnost zájem, ale vytrhala žlutobílé vlhošťské skály dynamitem, aby si&nbsp;zjednala přístup k&nbsp;čediči. Z&nbsp;hory zbyl plášť, snad o&nbsp;málo víc, jakási omluvenka za&nbsp;demolici kopce, pomníček na&nbsp;kolosálním, zoufale prázdném hrobě. Vrcholek je&nbsp;snížen o&nbsp;třicet metrů, plánují prý odříznout ještě sto dvacet. Buky, duby, jedle, borovice a&nbsp;modříny jsou pryč, prodané do&nbsp;ciziny, zvířata se&nbsp;dávno rozprchla do&nbsp;polí, uhynula nebo byla zastřelena. Nad kráterem hory krouží čáp. O&nbsp;něco dál, skoro až&nbsp;nad obzorem, se&nbsp;začalo šeřit, je&nbsp;to&nbsp;mračno havranů, co&nbsp;se&nbsp;zvedli hned po&nbsp;výbuchu, vyrušení z&nbsp;klidu ospalé podzimní neděle. Vyčkávají, dodávají si&nbsp;odvahy, nevědí, jestli se&nbsp;rána neozve znova. Potom se&nbsp;mračno rozprostře nad krajem, ptáků jsou stovky, nedávno přiletěli, aby tu&nbsp;přečkali zimu. Čáp měl naopak odletět. Neudělal to. Počíná si&nbsp;divně. Sleduje vrány, i&nbsp;on&nbsp;se&nbsp;bojí, ale krouží nad horou dál. Tam dole asi měl hnízdo, možná i&nbsp;družku. Zbyla jen jáma a&nbsp;chvíle pro pietu. Vrány se&nbsp;blíží, čáp vylétne výš. Neprchá, naopak; vybírá si, kam zacílí svůj útok. Pak se&nbsp;vrhne mezi vrány, stává se&nbsp;střelou vypálenou do&nbsp;davu. Jeden černý pták je&nbsp;zasažen, útočníka pohltí křičící hejno. Dívám se&nbsp;na&nbsp;to&nbsp;dalekohledem a&nbsp;jako bych se&nbsp;díval do&nbsp;sebe – do&nbsp;duše teroristy. Vidím smrt, která přemáhá strach. Smrt dohnanou k&nbsp;zabíjení.</span></p>
          <p class="chunk" data-nb-ref-number="10" data-nb-words="173" data-nb-chars="1043"><span class="idea" data-nb-ref-number="10" id="idea10" data-nb-words="173" data-nb-chars="1043">Poslední úlomky strojů, ozubených kol, složitých převodů a&nbsp;mechanických kladiv padají spolu s&nbsp;jemnou elektronikou na&nbsp;kráter i&nbsp;kolem něj, lopata bagru se&nbsp;kutálí po&nbsp;stráni a&nbsp;zastavuje se&nbsp;až&nbsp;dole o&nbsp;násep chránící hranici lesa. Kousek od&nbsp;toho místa ústí štěrková cesta, po&nbsp;níž náklaďáky odvezly skoro celou horu. Vedle, v&nbsp;mokré půdě, v&nbsp;polámané skrumáži osikového a&nbsp;vrbového houští, v&nbsp;kopřivách, leží balvan podobný obrovskému vejci. Je&nbsp;zpola vražený do&nbsp;země a&nbsp;mezi mrtvými kořeny, které ho&nbsp;obalují jako pletenec žil, usychají čtyři pahýly stromů. Mezi pařezy se&nbsp;černá malý čtverhranný důlek. Smírčí kříž, co&nbsp;v&nbsp;něm vězel, není nikde vidět, musel se&nbsp;vylomit či&nbsp;si&nbsp;ho&nbsp;někdo z&nbsp;dělníků odnesl a&nbsp;postavil na&nbsp;zahradu chalupy. Nebo bude pod kamenem. Směs, z&nbsp;níž je&nbsp;balvan uhněten, se&nbsp;na&nbsp;německém surovinovém trhu nedala prodat, tak tu&nbsp;dřepí v&nbsp;zemi, přehlížený a&nbsp;zapomenutý. Než ho&nbsp;shodili, nikoho ani nenapadlo, že&nbsp;se&nbsp;kdysi dovedl houpat sem a&nbsp;tam. Bez kříže, bez čtyř stromů a&nbsp;bez své úžasné rovnováhy se&nbsp;stal tou nejbezvýznamnější součástkou všehomíra.</span></p>
          <p class="chunk" data-nb-ref-number="11" data-nb-words="113" data-nb-chars="712"><span class="idea" data-nb-ref-number="11" id="idea11" data-nb-words="113" data-nb-chars="712">Obce, které tu&nbsp;stály tenkrát, tu&nbsp;stále jsou, ze&nbsp;samot roztroušených pod kopci dokonce vznikly čtyři nové. Ze&nbsp;Stvolínek je&nbsp;servisní stanice pro těžaře – kostel je&nbsp;zavřený a&nbsp;hroutí se&nbsp;sám do&nbsp;sebe, v&nbsp;sakristii si&nbsp;někdo otevřel stánek s&nbsp;výsekovým masem. V&nbsp;hostinci se&nbsp;čepuje pivo, s&nbsp;ním však pohostinnost končí, poutník zde hlavu na&nbsp;noc nesloží. Zato bistra s&nbsp;občerstvením svítí celou noc, papundeklové ubytovny jsou našlapané, z&nbsp;jejich usmolených oken věčně visí vyprané spodky a&nbsp;ručníky. Prádlo se&nbsp;suší rychle, výfuky velkokapacitních nákladních aut jsou v&nbsp;permanentním provozu. Vozový park těžební společnosti Titania se&nbsp;nalézá pod ubytovnou. Nejen zaměstnanci, celý kraj žije na&nbsp;směny. Stal se&nbsp;továrnou na&nbsp;kámen.</span></p>
          <p class="chunk" data-nb-ref-number="12" data-nb-words="38" data-nb-chars="246"><span class="idea" data-nb-ref-number="12" id="idea12" data-nb-words="38" data-nb-chars="246">Mým cílem původně nebyla drtička a&nbsp;rypadlo. Byl jím sklad trhavin, jejich účinného, za&nbsp;každé situace spolehlivého semtexu. Kde ho&nbsp;mají, to&nbsp;se&nbsp;mi&nbsp;zatím objevit nepodařilo, takže jsem zaútočil na&nbsp;Vlhošti, v&nbsp;samém středu jejich vyhlazovacího tábora.</span></p>
          <p class="chunk" data-nb-ref-number="13" data-nb-words="26" data-nb-chars="172"><span class="idea" data-nb-ref-number="13" id="idea13" data-nb-words="26" data-nb-chars="172">Stará Ves už&nbsp;není. Po&nbsp;válce vystěhovali poslední obyvatele a&nbsp;celé okolí středověkých rybníků zatopili. Vymysleli si&nbsp;alibi: bahnitá půda bude mít výnosnější a&nbsp;lepší využití.</span></p>
          <p class="chunk" data-nb-ref-number="14" data-nb-words="20" data-nb-chars="106"><span class="idea" data-nb-ref-number="14" id="idea14" data-nb-words="20" data-nb-chars="106">Zdejší měkké podloží je&nbsp;od&nbsp;těch dob suché na&nbsp;troud. Chléb z&nbsp;místních polí chutná po&nbsp;popelu a&nbsp;rezivém kovu.</span></p>
          <p class="chunk" data-nb-ref-number="15" data-nb-words="89" data-nb-chars="560"><span class="idea" data-nb-ref-number="15" id="idea15" data-nb-words="89" data-nb-chars="560">Shlížím z&nbsp;ronovského hradu do&nbsp;vlhošťského údolí, jednoho z&nbsp;nejkrásnějších koutů poznatelného světa, který inženýři jednoduše škrtli – na&nbsp;mapách i&nbsp;v&nbsp;krajině. Po&nbsp;rumišti plném kopřiv se&nbsp;táhnou dva šedé pruhy improvizované silnice, dva pásy ze&nbsp;zmetkových panelů, původně určených pro sídliště v&nbsp;České Lípě. Každý pás z&nbsp;jedné strany obtáčí horu, rozdělují se&nbsp;a&nbsp;zase setkávají, křižují se&nbsp;a&nbsp;míjejí. Na&nbsp;rozbitém, neustále se&nbsp;snižujícím vrcholu se&nbsp;spojí. Zde se&nbsp;nakládá jemnější kamení, velké balvany se&nbsp;svrhávají dolů jako krmivo pro drtičku. A&nbsp;tu&nbsp;jsem právě zničil.</span></p>
          <p class="chunk" data-nb-ref-number="16" data-nb-words="63" data-nb-chars="385"><span class="idea" data-nb-ref-number="16" id="idea16" data-nb-words="63" data-nb-chars="385">Jediné, co&nbsp;si&nbsp;údolí uchovalo z&nbsp;minula, jsou bílá boží muka, jen zázrakem nevyvrácená ze&nbsp;základů – podle rozryté země se&nbsp;kolem křížku otáčejí náklaďáky. Memento byvší krásy není nedotčené posledním stoletím. Není dobré přikládat k&nbsp;očím dalekohled, a&nbsp;už&nbsp;vůbec ne&nbsp;ostřit na&nbsp;detail. Kříž nikdo neulomil, Kristus na&nbsp;něm zůstal, někdo ho&nbsp;přitloukl čelem ke&nbsp;kříži. I&nbsp;hastrman se&nbsp;někdy otřese.</span></p>
          <p class="chunk" data-nb-ref-number="17" data-nb-words="179" data-nb-chars="1162"><span class="idea" data-nb-ref-number="17" id="idea17" data-nb-words="179" data-nb-chars="1162">Přijíždějí automobily, nikoli nákladní. U&nbsp;božích muk zastavuje první, vystupují z&nbsp;něj strejcové vyrušení od&nbsp;nedělního oběda. Někteří z&nbsp;nich ani nestačili pustit z&nbsp;ruky pivní láhev, když to&nbsp;bouchlo. Teď se&nbsp;s&nbsp;touto zbraní, doplněnou o&nbsp;minimax, vrhají na&nbsp;požár cisteren naplněných chemikálií na&nbsp;leptání kamene. Objeví se&nbsp;první policejní auto, prudce brzdí na&nbsp;panelové silnici, dostane se&nbsp;do&nbsp;smyku a&nbsp;vjede do&nbsp;škarpy. Strejcové se&nbsp;smějí a&nbsp;tříčlenná posádka se&nbsp;na&nbsp;ně&nbsp;vztekle vrhne. Sleduji němou hádku, přerušenou nejdříve jedním, hned nato druhým požárním vozem. Z&nbsp;cisteren stoupá červený čmoud, podívaná má&nbsp;už&nbsp;své obecenstvo. Údolí je&nbsp;najednou plné aut, uniformy jsou zelené, modré i&nbsp;černé a&nbsp;přibývají další. Když se&nbsp;rozhlédnu po&nbsp;kraji, všude na&nbsp;černavých silničkách blikají majáky policejních aut. Pohlédnu dolů, vidím hasiče v&nbsp;prudké rozepři s&nbsp;těmi, kteří na&nbsp;oheň nastříkali pěnu z&nbsp;příručních hasicích přístrojů. Strejcové před policisty semknou řady a&nbsp;výhrůžně zvednou pivní láhve, narychlo vyprázdněné a&nbsp;připravené k&nbsp;boji. Nějaký muž v&nbsp;tvídovém saku, které zkombinoval s&nbsp;opruhovanými tepláky, se&nbsp;je&nbsp;pokouší uklidnit. Je&nbsp;to&nbsp;předseda obecního úřadu ve&nbsp;Stvolínkách.</span></p>
          <p class="chunk" data-nb-ref-number="18" data-nb-words="76" data-nb-chars="496"><span class="idea" data-nb-ref-number="18" id="idea18" data-nb-words="76" data-nb-chars="496">Mezi barevnými auty prokličkuje černá limuzína. Když zastaví, vystoupí z&nbsp;ní&nbsp;pomenší muž. V&nbsp;prstech levé ruky drží cigaretu, která se&nbsp;znatelně chvěje. Ředitel Titanie Pavel Otrla – poznávám ho&nbsp;podle fotografií z&nbsp;novin: olysalý padesátník v&nbsp;šedém obleku, v&nbsp;levém uchu malá stříbrná náušnice, k&nbsp;pravému přilepený přenosný telefon, na&nbsp;nose nepraktické módní brýle. Odulý obličej brunátní, hádá se&nbsp;nejspíš s&nbsp;pojišťovacím agentem, který odmítá přijet na&nbsp;místo události v&nbsp;neděli mezi dvanáctou a&nbsp;jednou.</span></p>
          <p class="chunk" data-nb-ref-number="19" data-nb-words="92" data-nb-chars="566"><span class="idea" data-nb-ref-number="19" id="idea19" data-nb-words="92" data-nb-chars="566">V&nbsp;závěsu za&nbsp;limuzínou prudce brzdí otlučený džíp. Kola jsou zablokována a&nbsp;vůz ještě klouže smykem, když z&nbsp;dvířek už&nbsp;vyskakuje hřmotný chlap ve&nbsp;vojenském mundúru a&nbsp;s&nbsp;vystříhanou hlavou. I&nbsp;jeho podobu znám z&nbsp;tisku, byl to&nbsp;on, kdo před půl rokem vyjel bagrem proti skupině mladých lidí, kteří tu&nbsp;protestovali proti vytěžení hory a&nbsp;devastaci okolí. Bylo jich asi třicet, připoutali se&nbsp;k&nbsp;sobě a&nbsp;bránili vjezdu náklaďáků; bagr jejich řetěz hravě přetrhl a&nbsp;jen zázrakem nikdo nepřišel o&nbsp;život. Protest skončil zlomenou rukou, vykloubeným ramenem a&nbsp;několika zlomenými žebry.</span></p>
          <p class="chunk" data-nb-ref-number="20" data-nb-words="59" data-nb-chars="365"><span class="idea" data-nb-ref-number="20" id="idea20" data-nb-words="59" data-nb-chars="365">Opatřil jsem si&nbsp;o&nbsp;tom drsném muži informace; za&nbsp;úplatek u&nbsp;jeho podřízených. Jmenuje se&nbsp;Lee Laudon, pochází z&nbsp;Plzně, je&nbsp;nemanželským synem amerického vojáka, sloužil v&nbsp;československé lidové armádě a&nbsp;dotáhl to&nbsp;na&nbsp;kapitána, pak si&nbsp;zahrál na&nbsp;desperáta na&nbsp;jugoslávských bojištích a&nbsp;dnes je&nbsp;v&nbsp;záloze. U&nbsp;Titanie pracuje už&nbsp;řadu let, ve&nbsp;vlhošťském kamenolomu řídí odstřely.</span></p>
          <p class="chunk" data-nb-ref-number="21" data-nb-words="294" data-nb-chars="1722"><span class="idea" data-nb-ref-number="21" id="idea21" data-nb-words="294" data-nb-chars="1722">Tváří se&nbsp;ještě zuřivěji než ředitel, vypadá jako buldok. Co&nbsp;chvíli si&nbsp;osahává pouzdro s&nbsp;pistolí, které mu&nbsp;visí od&nbsp;přezky na&nbsp;pupku a&nbsp;houpe se&nbsp;mu&nbsp;mezi nohama. Na&nbsp;tlustém zadku má&nbsp;druhé, menší; kouká mu&nbsp;zpod neprůstřelné vesty jako buldočí ocásek. Z&nbsp;policajtů přímo čiší zvědavost na&nbsp;jeho zbrojní pas, ale pod jeho pohledem se&nbsp;roztřesou jak ratlíci a&nbsp;rychle se&nbsp;dívají jinam. Přesto pohrává na&nbsp;tvářích pivních strejců úsměšek a&nbsp;pochechtávají se&nbsp;i&nbsp;ti, kteří by&nbsp;za&nbsp;to&nbsp;mohli přijít o&nbsp;práci. „Generál Laudon“, popřípadě „generál Lee“, jak mu&nbsp;tu&nbsp;přezdívají, tu&nbsp;není oblíben. Jeho muži nemívají příležitost zasmát se&nbsp;na&nbsp;jeho účet a&nbsp;teď si&nbsp;ji&nbsp;náležitě vychutnají. Myslí si, že&nbsp;rypadlo a&nbsp;drtičku kamene nedopatřením roztrhal střelmistrův semtex. Dlouho se&nbsp;smát nebudou. Jde jim o&nbsp;výdělek, mizerný měsíční plat nádeníka, který je&nbsp;teď ohrožen, stejně jako tučná gáže toho nadělaného šaška s&nbsp;náckovskými manýry. Znásilňování krajiny je&nbsp;jim lhostejné, drtička kamene pro ně&nbsp;není pekelný stroj. Neuvažují v&nbsp;těchto pojmech, ani to&nbsp;neumějí. Fabrika je&nbsp;facha a&nbsp;facha jsou prachy a&nbsp;prachy – to&nbsp;je&nbsp;přežití z&nbsp;dneška do&nbsp;zítřejšího dne. Nepohrdám těmi lidmi, ale abych s&nbsp;nimi cítil, to&nbsp;taky ne. Jejich poslušnost každému, kdo jim dá&nbsp;vydělat, se&nbsp;mi&nbsp;hnusí. Můžu se&nbsp;ale na&nbsp;ně&nbsp;zlobit? Na&nbsp;ty&nbsp;horníky, dělníky, techniky, těžaře, geology, inženýry? Vždyť jsou to&nbsp;cvičení opičáci. Šance něco urvat, takhle vidí mou horu. Jako znělec, živec, bauxit, čedič, nerostnou surovinu určenou k&nbsp;odebrání; pro koho tu&nbsp;je, když ne&nbsp;pro nás? Bez náhrady, zato za&nbsp;měsíční kostku cukru a&nbsp;prémii: žlutý banán. Až&nbsp;horu sprovodí ze&nbsp;světa, nechají po&nbsp;sobě díru do&nbsp;země a&nbsp;budou na&nbsp;tu&nbsp;díru hrdí. Vždyť tak pilně, tak obětavě pracovali. A&nbsp;ten kus udělané práce je&nbsp;za&nbsp;nimi vidět.</span></p>
          <p class="chunk" data-nb-ref-number="22" data-nb-words="21" data-nb-chars="157"><span class="idea" data-nb-ref-number="22" id="idea22" data-nb-words="21" data-nb-chars="157">Titania odvádí státu daně, stát bohatne z&nbsp;takových podniků, protesty proti Titanii jsou bezpředmětné a&nbsp;marné, dokonce nežádoucí. A&nbsp;snadno kriminalizovatelné.</span></p>
          <p class="chunk" data-nb-ref-number="23" data-nb-words="68" data-nb-chars="456"><span class="idea" data-nb-ref-number="23" id="idea23" data-nb-words="68" data-nb-chars="456">Vzal jsem si&nbsp;ponaučení. Kde jsou protesty proti týrání přírody bezpředmětné a&nbsp;marné, dokonce nežádoucí, snadno kriminalizovatelné, tam se&nbsp;musí tyranii postavit hrubá síla. To&nbsp;je&nbsp;zákon zachování přírody. Třaskavina proti třaskavině. Vzorek pro výbušnou vodu jsem nalezl v&nbsp;otcových sešitech. Je&nbsp;to&nbsp;tvůrcův odkaz ničiteli. Jako znalec cest, jimiž se&nbsp;voda prodírá z&nbsp;podzemí k&nbsp;povrchu, byl otec zkušeným alchymistou; já&nbsp;teď konečně dokázal využít jeho poznatků.</span></p>
          <p class="chunk" data-nb-ref-number="24" data-nb-words="64" data-nb-chars="396"><span class="idea" data-nb-ref-number="24" id="idea24" data-nb-words="64" data-nb-chars="396">Přijíždí sanitka. S&nbsp;tím jsem nepočítal. Některý z&nbsp;hasičů, ať&nbsp;těch povolaných, nebo těch samozvaných, si&nbsp;nejspíš popálil kůži? Ne. Ukazuje se&nbsp;to&nbsp;jinak. Bílá dodávka je&nbsp;zbytečná, volají černou. Teď ho&nbsp;vynášejí. Dalekohled mi&nbsp;padá z&nbsp;ruky. Příliš pozdě – viděl jsem to&nbsp;tělo, nebylo zuhelnatělé, jenom polámané jako stromek smetený vichřicí. Hlídač. Na&nbsp;něj jsem zapomněl. Ví&nbsp;bůh, že&nbsp;jsem udělal chybu.</span></p>
          <p class="chunk" data-nb-ref-number="25" data-nb-words="59" data-nb-chars="379"><span class="idea" data-nb-ref-number="25" id="idea25" data-nb-words="59" data-nb-chars="379">Následujícího dne otiskuje celostátní deník fotografii vdovy po&nbsp;oběti teroristického činu, obézní staré ženy z&nbsp;nedalekých Kravař, s&nbsp;tváří zrůzněnou pláčem. Snímek je&nbsp;rozmazaný, plaččiny slzy snad potřísnily i&nbsp;objektiv. Pomsta je&nbsp;hořkoslaná. Není tu&nbsp;nikdo, kdo by&nbsp;mě&nbsp;vyplísnil, kdo by&nbsp;mi&nbsp;uložil pokání a&nbsp;vyměřil trest. Otec je&nbsp;dávno mrtvý. Odradek se&nbsp;už&nbsp;nezjevuje. Leda ten druhý.</span></p>
          <p class="chunk" data-nb-ref-number="26" data-nb-words="22" data-nb-chars="108"><span class="idea" data-nb-ref-number="26" id="idea26" data-nb-words="22" data-nb-chars="108">Ale co&nbsp;je&nbsp;mi&nbsp;do&nbsp;lidí? Nic. Všechno. Nemůžu bez nich být. Ať&nbsp;udělají cokoli, jako by&nbsp;se&nbsp;tím na&nbsp;mně podepsali.</span></p>
          <p class="chunk" data-nb-ref-number="27" data-nb-words="14" data-nb-chars="89"><span class="idea" data-nb-ref-number="27" id="idea27" data-nb-words="14" data-nb-chars="89">Jsem jako přehrazená voda – na&nbsp;povrchu smích plavců, pod hladinou ticho zatopené vesnice.</span></p>
          <p class="chunk" data-nb-ref-number="28" data-nb-words="23" data-nb-chars="139"><span class="idea" data-nb-ref-number="28" id="idea28" data-nb-words="23" data-nb-chars="139">Přišel jsem znovu, osudem nanovo nasazen do&nbsp;svého kraje. Nechtěl jsem to, a&nbsp;přece to&nbsp;musí být, navzdory námitkám. Dívám se. Nemůžu nevidět.</span></p>
          <p class="chunk" data-nb-ref-number="29" data-nb-words="98" data-nb-chars="621"><span class="idea" data-nb-ref-number="29" id="idea29" data-nb-words="98" data-nb-chars="621">Nebyl jsem tu. Cesta je&nbsp;zanedbaná, bažantnice se&nbsp;podobá džungli. Využívá ji&nbsp;myslivecký svaz. Opodál, v&nbsp;houštinách na&nbsp;skalce, se&nbsp;rozpadá rokokový letohrádek. Je&nbsp;obehnán mizerným drátěným plotem a&nbsp;prorůstá jím trní, mezi korintskými sloupy se&nbsp;černá vyhaslé ohniště a&nbsp;bílé stěny napadla houba. Stejná cesta jako dříve vede Valdštejnovou alejí k&nbsp;Novému zámku, je&nbsp;z&nbsp;něj hotel pro cizince s&nbsp;vyhlášenou restaurací. Kamenný můstek tu&nbsp;zůstal, sochu však nalézám jen jednu – zmrzačenou. Johánek z&nbsp;Pomuku přišel o&nbsp;hlavu. Když se&nbsp;vykloním přes nízké zábradlí, spatřím ji&nbsp;na&nbsp;dně potoka. Kateřina, jež stávala naproti němu, chybí celá.</span></p>
          <p class="chunk" data-nb-ref-number="30" data-nb-words="187" data-nb-chars="1270"><span class="idea" data-nb-ref-number="30" id="idea30" data-nb-words="187" data-nb-chars="1270">Novomlýnská přehrada pohltila všechny středověké rybníky i&nbsp;s&nbsp;propojovacími kanály, navršenými hrázemi, vysekanými koryty, olšovými a&nbsp;březovými alejemi, sádkami, propustěmi, stavidly, náhony a&nbsp;přepady, chalupami hrázných a&nbsp;porybných. Pod hrází, jež kdysi bývala mnohem nižší a&nbsp;podpírala jen vody Dolanského rybníka, stojí velkokapacitní Nové spojené mlýny, tovární komplex přidružený k&nbsp;malé vodní elektrárně. Zprvu byla kola poháněna jen ze&nbsp;stoky mezi rybníky, posléze, jak se&nbsp;mlýny rozšiřovaly, vyžadovaly čím dál víc vody a&nbsp;prudší spád. „Fabrika na&nbsp;mouku“ zde vyrostla krátce po&nbsp;první světové válce, Černý mlýn, zvaný též Rybná či&nbsp;prostě Věž, zmizel v&nbsp;zástavbě nových cihlových budov, jichž během dalších let přibývalo. Dokonce se&nbsp;mezi nimi ztratila hlavní budova „fabriky“, ačkoli prý ještě stojí někde uprostřed celého objektu. Kvůli této expanzi tu&nbsp;po&nbsp;druhé válce vystavěli přehradu. Zásobování obyvatel potravinami přerostlo v&nbsp;jedno celé průmyslové odvětví. Jestliže mlýnskému kolu stačila mlýnice, potřebovala série kol továrnu. A&nbsp;když už&nbsp;tu&nbsp;stála továrna, byla kola rozmontována a&nbsp;vyměněna za&nbsp;výkonnější turbíny. A&nbsp;pak se&nbsp;to&nbsp;všechno zastavilo. Dělníci odešli. Přišli jiní. Hora, jež stála nad přehradou, začala ubývat jako měsíc po&nbsp;úplňku. Bez naděje na&nbsp;nový nov.</span></p>
          <p class="chunk" data-nb-ref-number="31" data-nb-words="108" data-nb-chars="668"><span class="idea" data-nb-ref-number="31" id="idea31" data-nb-words="108" data-nb-chars="668">Druhým důvodem pro stavbu přehrady bylo vysušení věčně vlhkého kraje, jeho pověstných močálů a&nbsp;záplavových luk. Povedlo se. Přehrada do&nbsp;sebe vsála všechnu vláhu; kupodivu už&nbsp;ji&nbsp;nebyla schopná předat tam, kde jí&nbsp;bylo zapotřebí. V&nbsp;jejím okolí jsou dnes mělké písečné doly. Vítr je&nbsp;tu&nbsp;obzvlášť ostrý, prý od&nbsp;války, a&nbsp;rozfoukává písek po&nbsp;kraji. Na&nbsp;okraji lesů vznikají bílé návěje, ale sníh to&nbsp;není. Tomu, kdo je&nbsp;nadán zlověstnou obrazotvorností, připomínají saharské duny. Nad širou vodou vichr nic nebrzdí, snadno zde nabírá rychlost vichřice a&nbsp;vysílené smrkové lesy ho&nbsp;nestačí lámat – naopak, to&nbsp;on&nbsp;dělá ze&nbsp;stromů třísky. V&nbsp;polomových prolukách se&nbsp;rychle usazuje písek.</span></p>
        </section>
        <section>
          <p class="chunk" data-nb-ref-number="32" data-nb-words="42" data-nb-chars="272"><span class="idea" data-nb-ref-number="32" id="idea32" data-nb-words="42" data-nb-chars="272">Neměl jsem tam chodit. Mohl jsem si&nbsp;domyslet, že&nbsp;den po&nbsp;útoku budou trhaviny střežit. Na&nbsp;správnou stopu mne zavedly noviny – paradox všech paradoxů. „Pachatel kupodivu nevyhodil do&nbsp;vzduchu sklad s&nbsp;průmyslovou trhavinou, nacházející se&nbsp;v&nbsp;utajované lokalitě v&nbsp;okolí Ralska.“</span></p>
          <p class="chunk" data-nb-ref-number="33" data-nb-words="54" data-nb-chars="354"><span class="idea" data-nb-ref-number="33" id="idea33" data-nb-words="54" data-nb-chars="354">Odtud je&nbsp;to&nbsp;primitivní. Má&nbsp;cesta vede rovnou do&nbsp;vojenského prostoru, na&nbsp;bývalé letiště sovětské okupační armády. Je&nbsp;veřejným tajemstvím, že&nbsp;jsou tu&nbsp;tajné hangáry ukryté pod navršenou zeminou a&nbsp;je&nbsp;jich tolik, že&nbsp;kromě letadel se&nbsp;tu&nbsp;dalo poschovávat nepředstavitelné množství vojenské munice. Dnes je&nbsp;chudá česká armáda pronajme každému, kdo dobře zaplatí.</span></p>
          <p class="chunk" data-nb-ref-number="34" data-nb-words="169" data-nb-chars="1100"><span class="idea" data-nb-ref-number="34" id="idea34" data-nb-words="169" data-nb-chars="1100">Jdu pěšky. Pěšky budu i&nbsp;prchat. Předtucha, že&nbsp;vůz by&nbsp;mě&nbsp;snadno prozradil, se&nbsp;projeví jako správná. I&nbsp;tak to&nbsp;zkazím, to&nbsp;je&nbsp;mi&nbsp;jasné už&nbsp;ve&nbsp;chvíli, kdy si&nbsp;kyselinou ze&nbsp;skleněné křivule proleptávám cestu dvojitým pletivovým plotem protkaným ostnatými dráty. Podcenil jsem ochranu utajovaného objektu, nepomyslel na&nbsp;neviditelná čidla kamer – a&nbsp;ještě na&nbsp;něco. Vyzbrojen dvěma vlastnoručně vyrobenými bombami a&nbsp;jedním vrbovým prutem čekám na&nbsp;půlnoc v&nbsp;borovém háji za&nbsp;hangáry. Pak vyrážím proti černě oděným strážným, jeden druhému právě připaluje cigaretu. „Rozdělávat oheň je&nbsp;tady přísně zakázáno,“ říkám těm urostlým klukům a&nbsp;ukážu na&nbsp;výstražnou cedulku na&nbsp;vratech jednoho z&nbsp;hangárů. Švihnu oba přes oči přesně v&nbsp;ten moment, kdy se&nbsp;ke&nbsp;mně vyděšeně otočí. Řvou bolestí, dočasně oslepeni. Odepínám jim z&nbsp;kombinéz vysílačky, strhávám z&nbsp;ramen samopaly. Mé&nbsp;oči se&nbsp;vracejí k&nbsp;zeleně natřeným vratům, vedoucím přímo do&nbsp;nitra pahorku. Kromě přeškrtnutého plamene je&nbsp;na&nbsp;nich ještě jedna cedulka: žlutý trojúhelník. Nebezpečné chemikálie. Kdybych to&nbsp;tady vyhodil do&nbsp;povětří, způsobil bych ekologickou katastrofu. Já!</span></p>
          <p class="chunk" data-nb-ref-number="35" data-nb-words="90" data-nb-chars="538"><span class="idea" data-nb-ref-number="35" id="idea35" data-nb-words="90" data-nb-chars="538">Dávám se&nbsp;na&nbsp;ústup, ale cesta k&nbsp;díře v&nbsp;plotě už&nbsp;je&nbsp;zavřená. Do&nbsp;měsícem prosvětlené noci se&nbsp;v&nbsp;umělé hroudě mezi ranvejemi otevírají travou porostlá dvířka a&nbsp;v&nbsp;nich stojí metrákový chlap, zezadu přesvícený fialovými zářivkami. Vypadá jako vládce pekel. Padám k&nbsp;zemi a&nbsp;plazím se&nbsp;k&nbsp;nejbližším stromům. Nespouštím z&nbsp;chlapa zrak. Znamenitý terč, tenhle kolohnát s&nbsp;vojenským ježkem na&nbsp;melounovité hlavě, škoda, že&nbsp;nemám čím střílet. Vím, s&nbsp;kým mám tu&nbsp;čest, je&nbsp;to&nbsp;střelmistr Laudon z&nbsp;vlhošťského dolu. Lidská obluda, která měla být dávno pod zemí.</span></p>
          <p class="chunk" data-nb-ref-number="36" data-nb-words="77" data-nb-chars="439"><span class="idea" data-nb-ref-number="36" id="idea36" data-nb-words="77" data-nb-chars="439">Kulka z&nbsp;automatické pistole se&nbsp;zaryje do&nbsp;smrkového kmenu, za&nbsp;nímž se&nbsp;kryju. Beru nohy na&nbsp;ramena, skrývá mě&nbsp;lesní stín a&nbsp;řídký opar, jenž stoupá z&nbsp;jehličí a&nbsp;ze&nbsp;země. Náhle jako by&nbsp;v&nbsp;lese otočil vypínačem. Všude je&nbsp;plno hřibů, pátrací reflektor šíleného houbaře se&nbsp;prořezává mlhou a&nbsp;osvětluje jeden po&nbsp;druhém, aby je&nbsp;hned nato rozmetala po&nbsp;větvích a&nbsp;houštinách dávka ze&nbsp;samopalu. Utíkám hloub do&nbsp;lesa, vůbec ne&nbsp;jako o&nbsp;život, nýbrž doopravdy.</span></p>
          <p class="chunk" data-nb-ref-number="37" data-nb-words="219" data-nb-chars="1295"><span class="idea" data-nb-ref-number="37" id="idea37" data-nb-words="219" data-nb-chars="1295">Zaslechnu řev naftových motorů, ten hluk mě&nbsp;žene vojenským újezdem na&nbsp;jih. Les je&nbsp;tu&nbsp;protkán systémem asfaltových cest, dost pevných na&nbsp;to, aby unesly tank. To&nbsp;je&nbsp;pro mě&nbsp;špatné. Dva džípy ostrahy si&nbsp;hravě poradí i&nbsp;s&nbsp;kličkováním mezi stromy. Po&nbsp;těchto cestách pojedou jako po&nbsp;dálnici. Anebo… Možná to&nbsp;nejsou takoví profesionálové, za&nbsp;jaké je&nbsp;mám: slyším kovovou ránu a&nbsp;praskot větví, jeden pár světel v&nbsp;mžiku pohlcuje tma. Teď zbývá jeden vůz a&nbsp;pěšáci, jdou po&nbsp;mně se&nbsp;psy. Dvě nejrychlejší zubaté mrchy jsem oslepil proutkem, zbývají ještě tři a&nbsp;ti&nbsp;zatím neztrácejí stopu, přestože psovodi zůstávají pozadu. Mlha není dost vlhká, proplouvat se&nbsp;mi&nbsp;nedaří a&nbsp;nenadálý déšť, jímž bych jim spolehlivě zmizel, zůstává zbožným přáním. Klopýtám o&nbsp;kořeny a&nbsp;o&nbsp;klacky. Mířím tam, kde cítím vodu. Konečně stromoví řídne a&nbsp;přede mnou se&nbsp;otvírá široké zrcadlo měsíce; čarovné, ale divně zkalené. S&nbsp;pocitem úlevy tříštím jeho odraz a&nbsp;vrhám se&nbsp;pod hladinu – a&nbsp;zaryju se&nbsp;čelem do&nbsp;dna. Posadím se, ramena a&nbsp;odřenou hlavu nad mělkou mastnou vodou. Neodpustím si&nbsp;kletbu, rybník je&nbsp;skoro vypuštěný, vody je&nbsp;tu&nbsp;sotva nad kolena, zato petrolejového smradu jako v&nbsp;rafinérii. A&nbsp;z&nbsp;lesa už&nbsp;vyjíždí džíp. Pátrací reflektory neomylně zacílí přímo na&nbsp;mě&nbsp;a&nbsp;z&nbsp;kabiny se&nbsp;vykloní postava, která má&nbsp;namísto hlavy namířenou pistoli.</span></p>
          <p class="chunk" data-nb-ref-number="38" data-nb-words="108" data-nb-chars="698"><span class="idea" data-nb-ref-number="38" id="idea38" data-nb-words="108" data-nb-chars="698">Psi zůstávají na&nbsp;břehu, do&nbsp;páchnoucího kaliště se&nbsp;těm citlivým čenichům nechce, hustá olejnatá břečka by&nbsp;je&nbsp;po&nbsp;několika tempech utopila. Do&nbsp;jejich zuřivého štěkotu křičí hrubý hlas, abych se&nbsp;vzdal. Zvedám ruce. Auto se&nbsp;pomalu noří do&nbsp;vody, silné svítilny ozařují mastný povlak na&nbsp;hladině a&nbsp;všechno polopotopené haraburdí: ojeté pneumatiky, spečenou změť plastikových lahví, děravé kanystry, jedna celá rezavá vrata a&nbsp;jednu kompletní polní kuchyni s&nbsp;roztrženým kotlem. Tenhle neodpustitelný vojenský bordel mi&nbsp;vyhrává závod a&nbsp;zachraňuje život. Zuju si&nbsp;boty a&nbsp;nejprve pravou, potom i&nbsp;levou nohou si&nbsp;stoupnu na&nbsp;hladinu. Stojím na&nbsp;ní. Otočím se&nbsp;na&nbsp;patě, čelem k&nbsp;namířenému revolveru. Zbraň se&nbsp;zachvěje.</span></p>
          <p class="chunk" data-nb-ref-number="39" data-nb-words="189" data-nb-chars="1095"><span class="idea" data-nb-ref-number="39" id="idea39" data-nb-words="189" data-nb-chars="1095">To&nbsp;je&nbsp;má&nbsp;chvíle. Bleskově se&nbsp;obracím a&nbsp;uháním po&nbsp;hladině doprostřed rybníka, voda zrádně klouže, ale daří se&nbsp;mi&nbsp;udržet rovnováhu. Ten v&nbsp;autě se&nbsp;mezitím vzpamatuje, vystřelí jednou a&nbsp;podruhé, obě rány zoufale vedle. Jedna kulka zalétla do&nbsp;lesa na&nbsp;druhém břehu, druhá poblíž zazvonila o&nbsp;nějaký kov. Motor chrochtá a&nbsp;světla plavou, z&nbsp;mříže chladiče stoupá pára, džíp zdatně rozhrnuje vodu jako sněhový pluh, koleje po&nbsp;kolech se&nbsp;za&nbsp;ním zavírají pomalu, rozlitá ropa je&nbsp;hustá jako kaše. Vůz je&nbsp;ale pomalejší, o&nbsp;tolik pomalejší než mé&nbsp;bosé kmitající nohy, jež právě oběhly oblouk a&nbsp;zastavily se&nbsp;za&nbsp;vozem. Nad dvěma červenýma očima se&nbsp;ihned otevírá jedno zářivě bílé, otáčí se&nbsp;kolem osy a&nbsp;nachází mě. Zarachotí převodové ústrojí, auto s&nbsp;vytím couvá, nabírá rychlost… a&nbsp;vráží do&nbsp;kotle polní kuchyně, s&nbsp;ocelí roztrženou jako po&nbsp;detonaci tlakového hrnce. Kotel pevně vězí v&nbsp;písečném dně a&nbsp;při nárazu se&nbsp;sice pohne, ale nevyvalí. Rána mě&nbsp;ohluší víc než výstřely z&nbsp;pistole. Voda kolem vozu se&nbsp;vaří a&nbsp;vniká do&nbsp;čerstvé trhliny v&nbsp;zádi. Jedno kolo je&nbsp;úplně rozervané. Vrak stojí na&nbsp;mělčině, potopit se&nbsp;nemá kam.</span></p>
          <p class="chunk" data-nb-ref-number="40" data-nb-words="290" data-nb-chars="1729"><span class="idea" data-nb-ref-number="40" id="idea40" data-nb-words="290" data-nb-chars="1729">Vím, že&nbsp;nemusím spěchat. Motor chcípnul, v&nbsp;kabině se&nbsp;nic nehýbe, na&nbsp;břehu zuřivě, ale bezmocně štěkají psi a&nbsp;jejich páni jsou někde daleko. Náhle sám sebe vidím z&nbsp;odstupu. Levačkou pomalu otvírám dveře automobilu a&nbsp;pravačkou chytám do&nbsp;ruky pistoli, která vypadla ven. Že&nbsp;nemám na&nbsp;ruce prst, kterým pistolníci mačkají spoušť, toho si&nbsp;otřesený řidič nevšimne. Žije, ale sedí za&nbsp;volantem nějak strnule, jako panák pro zkušební havárie. Nemůže pohnout hlavou. Ani rukama. Bezmocně koulí očima, ale mluvení mu&nbsp;jde. Zaťaté zuby cedí jeho mínění o&nbsp;mé&nbsp;osobě: jsem teroristická svině a&nbsp;patřím před vojenský soud. Ptám se, jestli se&nbsp;nebojí smrti, kterou mu&nbsp;vidím na&nbsp;jazyku. Odpoví, že&nbsp;byl v&nbsp;horších situacích. Po&nbsp;odulé tváři se&nbsp;rozlévají nachové podlitiny. Má&nbsp;štěstí, říkám po&nbsp;chvíli, nechci ho&nbsp;zabít, přestože ukradl z&nbsp;povrchu země celou horu a&nbsp;nic jiného než odprásknout si&nbsp;nezaslouží. Vzmůže se&nbsp;na&nbsp;plivanec, který mě&nbsp;zasáhne do&nbsp;krku. Uchopím pistoli za&nbsp;hlaveň, otřu plivanec pažbou a&nbsp;udeřím ho&nbsp;potřísněnou zbraní mezi oči. Na&nbsp;hřbetě nosu se&nbsp;mu&nbsp;udělal hrbol, kůže je&nbsp;proražená, je&nbsp;vidět chrupavka a&nbsp;kost. Krev vytéká pozvolna, v&nbsp;úzkém čúrku; prameniště je&nbsp;bílé jako omrzlina. Laudonovi tečou zpod zavřených víček slzy bolesti, rty se&nbsp;svírají, aby nevydaly ani skřek. Když přejde první šok, otevřou se&nbsp;ústa a&nbsp;v&nbsp;jednom nepřerušeném sledu na&nbsp;mě&nbsp;vychrlí proud nadávek. Můžu z&nbsp;něj udělat fašírku, řekne Laudon poté, už&nbsp;klidněji, ale jsem na&nbsp;špatné adrese, on&nbsp;jenom vykonává, co&nbsp;mu&nbsp;uložila firma. Z&nbsp;armády ho&nbsp;vylili; má&nbsp;snad chcípnout hlady? Nějak si&nbsp;vydělávat musí, dělá jen to, co&nbsp;umí. Jestli ho&nbsp;zabiju, oddělám pouhého knechta a&nbsp;podnik pojede dál. Mám si&nbsp;být jist, že&nbsp;až&nbsp;Titania vytěží tenhle kopec, přesune svá rypadla a&nbsp;trhaviny na&nbsp;další.</span></p>
          <p class="chunk" data-nb-ref-number="41" data-nb-words="24" data-nb-chars="150"><span class="idea" data-nb-ref-number="41" id="idea41" data-nb-words="24" data-nb-chars="150">Zeptám se, zda tedy odmítá odpovědnost za&nbsp;zničení přírody a&nbsp;jeho důsledky. Za&nbsp;všechno může vedení podniku, odpoví, on&nbsp;je&nbsp;žoldák, navíc špatně placený.</span></p>
          <p class="chunk" data-nb-ref-number="42" data-nb-words="9" data-nb-chars="45"><span class="idea" data-nb-ref-number="42" id="idea42" data-nb-words="9" data-nb-chars="45">Na&nbsp;vině je&nbsp;tedy pan ředitel Otrla, usměju se.</span></p>
          <p class="chunk" data-nb-ref-number="43" data-nb-words="43" data-nb-chars="250"><span class="idea" data-nb-ref-number="43" id="idea43" data-nb-words="43" data-nb-chars="250">Oči přisvědčují spolu s&nbsp;ústy. Ušetřím ho, ale odnese to&nbsp;místo něj někdo jiný. Trest za&nbsp;zmrzačení hory padne na&nbsp;jinou hlavu. Titanii řídí Otrla, Laudon je&nbsp;pouhý vykonavač jeho příkazů, najatý za&nbsp;pevný žold. Teď si&nbsp;bude muset od&nbsp;trhání skal odpočinout.</span></p>
          <p class="chunk" data-nb-ref-number="44" data-nb-words="56" data-nb-chars="298"><span class="idea" data-nb-ref-number="44" id="idea44" data-nb-words="56" data-nb-chars="298">Nechám ho&nbsp;v&nbsp;autě. Pouštím zbraň do&nbsp;vody a&nbsp;brodím se&nbsp;ke&nbsp;břehu, psi jsou pryč a&nbsp;kolem nádrže je&nbsp;hrobové ticho. Příště, říkám si, budou sklízet ti, kteří zaseli. Pěšáky nechám na&nbsp;pokoji. Starý hlídač byl nevinný, a&nbsp;přece přišel o&nbsp;život. Děje se&nbsp;to&nbsp;den co&nbsp;den. Je&nbsp;nejvyšší čas, aby začali pykat viníci.</span></p>
        </section>
        <section>
          <p class="chunk" data-nb-ref-number="45" data-nb-words="245" data-nb-chars="1388"><span class="idea" data-nb-ref-number="45" id="idea45" data-nb-words="245" data-nb-chars="1388">Všecko se&nbsp;nezměnilo. Něco zůstalo stejné. Měl jsem onehdy cestu lesem, a&nbsp;že&nbsp;jsem nedával pozor, jak složitě se&nbsp;pěšina dělí, zabloudil jsem. Les strádal suchem, v&nbsp;olámaném, poddolovaném kraji to&nbsp;nebylo neobvyklé. Rychle jsem ztrácel sílu. Stromoví se&nbsp;však rozevřelo a&nbsp;přede mnou byla tůň. Přidřepl jsem na&nbsp;travnatém břehu a&nbsp;natáhl ruku, abych nabral vodu a&nbsp;osvěžil se. Ruka mě&nbsp;zradila, odmítla utvořit misku a&nbsp;ponořit se&nbsp;pod hladinu. Nechal jsem ji&nbsp;klesnout podél těla a&nbsp;napřímil se. Upřeně jsem hleděl do&nbsp;vody. Byla čistá, ale zdála se&nbsp;černá kvůli jehličí na&nbsp;dně. Teď bych tam nepotopil ruku za&nbsp;nic na&nbsp;světě. Voda se&nbsp;dala prohlédnout jen v&nbsp;určitých místech – tam, kde tmavým nánosem zlatě probleskoval písek. Co&nbsp;všechno v&nbsp;té&nbsp;vodě může být? napadlo mne. Asi neskrývá nic jiného než možnost, že&nbsp;se&nbsp;v&nbsp;ní&nbsp;něco skrývá. To&nbsp;mi&nbsp;připadalo strašné. Voda se&nbsp;vůbec nehýbala. Mohlo v&nbsp;ní&nbsp;na&nbsp;mě&nbsp;číhat všechno, a&nbsp;nemuselo tam být nic. Jedno horší než druhé. Obešel jsem tůňku a&nbsp;zalehl do&nbsp;trávy tam, kde byl břeh nejnižší a&nbsp;dno zcela temné. Vyklonil jsem se&nbsp;přes okraj a&nbsp;vpil se&nbsp;očima do&nbsp;hladiny. Ani se&nbsp;nepohnula, její hladký rovný povrch nenarušila jediná vlnka. Spatřil jsem sám sebe. Kromě obrazu třeštícího pohled na&nbsp;předobraz tam nebylo nic. Dno zmizelo, hloubka tůně byla nezměrná a&nbsp;já&nbsp;nevěděl, kde je&nbsp;dole a&nbsp;kde nahoře. Dostal jsem závrať. Pak jsem utekl. V&nbsp;té&nbsp;černé vodní jámě jsem byl úplně sám.</span></p>
        </section>
        <section>
          <p class="chunk" data-nb-ref-number="46" data-nb-words="39" data-nb-chars="234"><span class="idea" data-nb-ref-number="46" id="idea46" data-nb-words="39" data-nb-chars="234">Měnit jednou dané, zasahovat do&nbsp;toho, co&nbsp;tu&nbsp;vždycky bylo, je&nbsp;dovoleno pod jednou podmínkou: že&nbsp;stvoříme dílo lepší, určené k&nbsp;uctění toho či&nbsp;těch, kdo stavěli v&nbsp;krajině hory a&nbsp;napouštěli jezera; dílo prostřené k&nbsp;oběti těmto stavitelům.</span></p>
          <p class="chunk" data-nb-ref-number="47" data-nb-words="532" data-nb-chars="3247"><span class="idea" data-nb-ref-number="47" id="idea47" data-nb-words="532" data-nb-chars="3247">Také můj otec sekal do&nbsp;skal, ale jako tvořitel. Nejdřív to&nbsp;byl obyčejný mladý rybníkář z&nbsp;Bělé pod Bezdězem a&nbsp;na&nbsp;pohled se&nbsp;ničím nelišil od&nbsp;místních lidí. Pak se&nbsp;dostal do&nbsp;Itálie a&nbsp;spatřil Berniniho díla. Jel za&nbsp;ním do&nbsp;Říma a&nbsp;navštívil ho. Sochař byl tehdy na&nbsp;vrcholu slávy a&nbsp;vzal šikovného Čecha do&nbsp;učení, říkal mu&nbsp;„kouzelník vody“ a&nbsp;nechal si&nbsp;od&nbsp;něj poradit při stavbě některých svých fontán. Otec si&nbsp;oblíbil prameny tryskající v&nbsp;grottách a&nbsp;naučil se&nbsp;je&nbsp;stavět. Když viděl jeho práce mistr, propustil ho&nbsp;v&nbsp;obavách, jestli si&nbsp;nevychoval konkurenta. Otec mu&nbsp;nechtěl překážet a&nbsp;vydal se&nbsp;zkusit štěstí do&nbsp;Francie. V&nbsp;sedlovém vaku si&nbsp;vezl několik fantastických nákresů. Dostal se&nbsp;do&nbsp;Anjou a&nbsp;představil se&nbsp;na&nbsp;vévodském dvoře. Tamní vládce si&nbsp;u&nbsp;něj objednal fontánu, jež by&nbsp;v&nbsp;sobě spojovala pohanskou krásu římských soch i&nbsp;křesťanské dogma jediného Boha. Měla to&nbsp;být velkolepá stavba a&nbsp;vévoda se&nbsp;kvůli ní&nbsp;nepohodl s&nbsp;králem, který mu&nbsp;vytkl, že&nbsp;v&nbsp;ní&nbsp;„utopil“ peníze původně určené pro výzbroj vojska. Zakázal mu&nbsp;přístup ke&nbsp;dvoru. Stavba otci zabrala dvacet let, a&nbsp;přesto zůstala nedokončená. Byla to&nbsp;grotta s&nbsp;kašnou, odkud tryskal pramen tak silný, že&nbsp;na&nbsp;sloupu vody unesl malou dělovou kouli. Jak neustále sílil a&nbsp;slábl, koule se&nbsp;hnala buď nahoru, nebo se&nbsp;řítila dolů, ale voda ji&nbsp;vždycky zachytila. To&nbsp;vše bylo zarámováno mnoha vodorovnými a&nbsp;také šikmými paprsky vody, vysílanými do&nbsp;prostoru trubkami andělů, ztepilých kamenných figurín, krásných a&nbsp;chladných jako antické sochy. Efekt ohromoval: kulatý kámen nadnášený zdola dlel v&nbsp;tekutém příbytku, neuchopitelném, rozmanitém a&nbsp;měnícím se&nbsp;podle toho, odkud se&nbsp;užaslý pozorovatel díval. Kdo vkročil do&nbsp;grotty, spatřil nejprve trojúhelník s&nbsp;pohyblivým středem a&nbsp;teprve poté shledal, že&nbsp;je&nbsp;to&nbsp;jehlan, pyramida vystavěná z&nbsp;pouhé vody – a&nbsp;uprostřed se&nbsp;vznáší kamenná koule. Vypadalo to&nbsp;jako trojrozměrné Boží oko. V&nbsp;zahradě, kde jeskyně stála, se&nbsp;scházela vybraná společnost, význační šlechtici se&nbsp;přicházeli poklonit zázračnému staviteli a&nbsp;pokoušeli se&nbsp;ho&nbsp;vévodovi přetáhnout do&nbsp;svých služeb. Dívat se&nbsp;chodil i&nbsp;sám chlebodárce a&nbsp;otec mu&nbsp;dlouho zůstával věrný. Nepřičítal jeho proměnlivým náladám váhu a&nbsp;zpočátku nepostřehl, že&nbsp;Anjou se&nbsp;zajímá jenom o&nbsp;to, jakou dílo vzbuzuje senzaci, zatímco umělecké kvality mu&nbsp;jsou lhostejné. Když byla činnost v&nbsp;půli, začalo se&nbsp;zemi dařit, krajina zničená válkou a&nbsp;suchem se&nbsp;opět zazelenala. Na&nbsp;válku nebylo pomyšlení a&nbsp;král mu&nbsp;odpustil. To&nbsp;žádalo oplátku vhodným gestem. Grotta nebyla dokončena, umělec byl propuštěn s&nbsp;polovicí sjednané mzdy. Dozvěděl se&nbsp;to&nbsp;král a&nbsp;ihned ho&nbsp;přijal ke&nbsp;dvoru. Nechtěl po&nbsp;něm fontány, ale potřeboval rybníkáře. Aby si&nbsp;ho&nbsp;udržel, povýšil ho&nbsp;do&nbsp;šlechtického stavu. Měl z&nbsp;něho užitek, dokud zemi nespálila další válka. Otec utekl domů do&nbsp;Čech a&nbsp;nedaleko svého rodiště zakoupil od&nbsp;Valdštejnů malé panství s&nbsp;důmyslně pospojovanými středověkými rybníky a&nbsp;hrádkem, jemuž se&nbsp;říkalo Rybná a&nbsp;který odedávna až&nbsp;do&nbsp;Bílé hory patříval pánům z&nbsp;Lipé. Dlouho tu&nbsp;nepobyl, nové zakázky ho&nbsp;zavedly za&nbsp;hranice. V&nbsp;Německu se&nbsp;oženil a&nbsp;zplodil syna. Než zemřel, trávil většinu času ve&nbsp;svém paláci, v&nbsp;bazénku sousedícím s&nbsp;ložnicí. Do&nbsp;konce života vymýšlel dokonalé hráze, propustě a&nbsp;stoky pro své rybníky a&nbsp;aspoň tu&nbsp;a&nbsp;tam si&nbsp;pro potěšení načrtl nádhernou fontánu.</span></p>
          <p class="chunk" data-nb-ref-number="48" data-nb-words="16" data-nb-chars="89"><span class="idea" data-nb-ref-number="48" id="idea48" data-nb-words="16" data-nb-chars="89">Otec žil tři sta let, byl stavitelem. Jsem v&nbsp;jeho věku, ale nejsem ničím. Leda ničitelem.</span></p>
          <p class="chunk" data-nb-ref-number="49" data-nb-words="91" data-nb-chars="561"><span class="idea" data-nb-ref-number="49" id="idea49" data-nb-words="91" data-nb-chars="561">Měsíc se&nbsp;převalil nad krajem, nejdřív ztloustl, potom ubral a&nbsp;nakonec se&nbsp;obrátil k&nbsp;zemi zády. Je&nbsp;říjen a&nbsp;od&nbsp;léta nezapršelo. Viděl jsem v&nbsp;televizi předpověď počasí, předváděli ohyzdné chuchvalce, které se&nbsp;ukázaly být oblaky fotografovanými z&nbsp;oběžné dráhy. Mraky, ty&nbsp;úžasné útvary se&nbsp;stříbrným lemováním, k&nbsp;nimž jsem staletí spolu s&nbsp;lidmi vzhlížel v&nbsp;bázni a&nbsp;úctě, byly poníženy na&nbsp;úroveň špíny pod nohama. Dnes bohorovně shlížíme na&nbsp;mračna shora, světelné roky vzdáleni od&nbsp;Země a&nbsp;jejích strázní. A&nbsp;hyneme v&nbsp;těch opojných výšinách žízní. Tady nahoře nikdy neprší.</span></p>
          <p class="chunk" data-nb-ref-number="50" data-nb-words="52" data-nb-chars="290"><span class="idea" data-nb-ref-number="50" id="idea50" data-nb-words="52" data-nb-chars="290">I&nbsp;tady v&nbsp;Čechách panuje bídné sucho. Ty&nbsp;syrovátkové mazanice táhly nad maličkou Evropou a&nbsp;halily ji&nbsp;do&nbsp;svých pavučin, ale Čechy se&nbsp;na&nbsp;okluzní mapě vyjímaly náramně, nestínil je&nbsp;ani jediný beránek. Rok od&nbsp;roku se&nbsp;to&nbsp;zhoršuje. Začalo to&nbsp;před deseti lety v&nbsp;den, kdy se&nbsp;na&nbsp;Vlhošti začalo těžit.</span></p>
          <p class="chunk" data-nb-ref-number="51" data-nb-words="101" data-nb-chars="664"><span class="idea" data-nb-ref-number="51" id="idea51" data-nb-words="101" data-nb-chars="664">Ale zdola je&nbsp;nebe stále nádherné. Stmívá se, blankytnou moskytiérou prosvítají první hvězdy. Měsíc, který stál na&nbsp;obloze po&nbsp;celý den, teď zapadl za&nbsp;obzor spolu se&nbsp;sluncem. Vila stojí uprostřed klidné čtvrti na&nbsp;okraji Mladé Boleslavi. Honosnost okolních sídel a&nbsp;rozloha zahrad svědčí o&nbsp;bohatství ředitelů zdejší automobilky, zavřené okenice a&nbsp;stažené žaluzie prozrazují, že&nbsp;místa blízká srdcím novodobých magnátů leží někde jinde. Tahle vila však není prázdná. Stát o&nbsp;pár desítek kilometrů dál na&nbsp;sever, byla by&nbsp;luxusní rezidencí; tady patří k&nbsp;těm nejošumělejším domečkům. V&nbsp;okně v&nbsp;patře se&nbsp;svítí, blikání televizní obrazovky promítá na&nbsp;závěsy proměnlivou stínohru.</span></p>
          <p class="chunk" data-nb-ref-number="52" data-nb-words="308" data-nb-chars="1683"><span class="idea" data-nb-ref-number="52" id="idea52" data-nb-words="308" data-nb-chars="1683">Na&nbsp;hlídací psy jsem připraven. Vyškrábu se&nbsp;na&nbsp;zeď a&nbsp;skryju se&nbsp;ve&nbsp;větvích jinanu stojícího na&nbsp;samém okraji zahrady. Z&nbsp;vily sem není vidět. Přibíhá první dobrman. Neštěká, jen cení špičaté zuby. Odrazí se&nbsp;a&nbsp;vyskočí skoro až&nbsp;k&nbsp;hraně zdi. Tesáky cvaknou kousek od&nbsp;mé&nbsp;nohy. Než spadne dolů, udeřím ho&nbsp;vrbovým prutem po&nbsp;čenichu. Teď stojí dole, trochu omámený. Mžourá očima, vypadá to, jako by&nbsp;se&nbsp;něčemu smál. Za&nbsp;ním se&nbsp;mihne stín a&nbsp;odrazí se&nbsp;od&nbsp;jeho zad. Je&nbsp;to&nbsp;druhý dobrman. Zhoupnu se&nbsp;na&nbsp;větvi a&nbsp;zvednu nohy, zubatá huba se&nbsp;s&nbsp;klapnutím sevře tam, kde jsem před okamžikem měl lýtko. Ale dole už&nbsp;mám spojence. První pes se&nbsp;druhému zakousne do&nbsp;krku, ta&nbsp;zrada přichází zcela nečekaně. Začnou se&nbsp;rvát, funí a&nbsp;kňučí a&nbsp;chňapají si&nbsp;po&nbsp;nohách a&nbsp;po&nbsp;uších. Sešplhám po&nbsp;kmeni a&nbsp;čekám s&nbsp;odměnou pro vítěze. Dobrmani si&nbsp;mě&nbsp;nevšímají a&nbsp;točí se&nbsp;v&nbsp;zuřivém klubku, už&nbsp;nedovedu rozlišit, který je&nbsp;který. Pak se&nbsp;jeden převalí na&nbsp;záda, tiše vyje, má&nbsp;boje dost. Druhý nad ním stojí, svírá mu&nbsp;v&nbsp;zubech kůži za&nbsp;hlavou a&nbsp;výhrůžně vrčí. Pomůžu slabšímu: otevřu zavírací nůž, malou kudličku se&nbsp;střenkou ve&nbsp;tvaru stříbrné rybky, a&nbsp;zarazím ho&nbsp;do&nbsp;krku tomu silnějšímu. Plynulým, klouzavým tahem mu&nbsp;otevřu tepnu a&nbsp;nechám vyšplíchnout krev. Gejzír mi&nbsp;potřísní rukáv, uskočím a&nbsp;čekám. Stojící pes zavrávorá, podlomí se&nbsp;mu&nbsp;zadní běhy. Druhý se&nbsp;zvedne na&nbsp;všechny čtyři a&nbsp;chlemtá jeho krev. Ten podřezaný se&nbsp;na&nbsp;to&nbsp;dívá, svalí se&nbsp;na&nbsp;bok do&nbsp;rudé kaluže a&nbsp;taky si&nbsp;lízne. Otočí se&nbsp;ke&nbsp;mně, hubu má&nbsp;rudou a&nbsp;oči zamilované. V&nbsp;tu&nbsp;chvíli si&nbsp;na&nbsp;mě&nbsp;vzpomene ten druhý, ohlédne se&nbsp;a&nbsp;zavrčí. Je&nbsp;sražen k&nbsp;zemi. Čepel mu&nbsp;proniká pravým okem, zarazím ji&nbsp;až&nbsp;po&nbsp;střenku. Potvora zdechne okamžitě. Čistím si&nbsp;nožík o&nbsp;srst té, co&nbsp;pomalu usíná.</span></p>
          <p class="chunk" data-nb-ref-number="53" data-nb-words="21" data-nb-chars="157"><span class="idea" data-nb-ref-number="53" id="idea53" data-nb-words="21" data-nb-chars="157">Francouzské okno je&nbsp;pootevřené, vstupuji do&nbsp;měšťácky zařízeného salonu spojeného s&nbsp;jídelnou, s&nbsp;drahým konvenčním nábytkem a&nbsp;karnevalovými maskami na&nbsp;stěnách.</span></p>
          <p class="chunk" data-nb-ref-number="54" data-nb-words="35" data-nb-chars="228"><span class="idea" data-nb-ref-number="54" id="idea54" data-nb-words="35" data-nb-chars="228">Sejmu ze&nbsp;zdi tvář harlekýna a&nbsp;nasadím si&nbsp;ji. Přichytím si&nbsp;ji&nbsp;na&nbsp;čele baseballovou čapkou. Policie sestavila na&nbsp;základě střelmistrova popisu mou podobiznu. Nechci, aby mě&nbsp;Otrla mohl později identifikovat. Nevím, jestli ho&nbsp;zabiju.</span></p>
          <p class="chunk" data-nb-ref-number="55" data-nb-words="33" data-nb-chars="225"><span class="idea" data-nb-ref-number="55" id="idea55" data-nb-words="33" data-nb-chars="225">Rozhlížím se&nbsp;po&nbsp;obydlí, barvy jsou laděny světle, bílé, smetanové a&nbsp;bledězlaté. Hrozný vkus. Bílý jídelní stůl je&nbsp;ochmataný, plný drobků, umaštěný od&nbsp;másla. Shora se&nbsp;ozývá zpěv, ženský hlas zkreslený elektronickou reprodukcí.</span></p>
          <p class="chunk" data-nb-ref-number="56" data-nb-words="31" data-nb-chars="207"><span class="idea" data-nb-ref-number="56" id="idea56" data-nb-words="31" data-nb-chars="207">Příborník je&nbsp;plný porcelánu, ohyzdného, moderního, patrně velmi drahého. Šálky se&nbsp;podobají titěrným nočníkům a&nbsp;kávová konvice vypadá jako lunochod. Zvednu židli, potěžkám ji&nbsp;v&nbsp;rukou a&nbsp;hodím ji&nbsp;proti vitríně.</span></p>
          <p class="chunk" data-nb-ref-number="57" data-nb-words="81" data-nb-chars="507"><span class="idea" data-nb-ref-number="57" id="idea57" data-nb-words="81" data-nb-chars="507">Hluk tříštěného skla ještě neutichl, a&nbsp;já&nbsp;už&nbsp;stojím nad schodištěm a&nbsp;čekám, až&nbsp;se&nbsp;za&nbsp;rohem objeví roztřesená ruka s&nbsp;revolverem. Televize zmlkne, slyším teď živý mužský hlas, nefiltrovaný reproduktory. Otrla volá na&nbsp;psy, vinu za&nbsp;vysklený příborník přičítá jim. Vyčkává. Psi se&nbsp;neozývají. Pak zaslechnu obligátní: „Je tu&nbsp;někdo?“ Pak něco zašelestí, jako by&nbsp;někdo šoupl po&nbsp;stole kouskem umělé hmoty. Nejspíš odložil ovladač, teď možná sáhne po&nbsp;telefonu. Ano, zvedá sluchátko. A&nbsp;zase ho&nbsp;pouští. Rozmyslel si&nbsp;to.</span></p>
          <p class="chunk" data-nb-ref-number="58" data-nb-words="46" data-nb-chars="266"><span class="idea" data-nb-ref-number="58" id="idea58" data-nb-words="46" data-nb-chars="266">Konečně se&nbsp;objevuje očekávaná ruka, avšak nepochopitelně špatně vyzbrojená. Svírá pohrabáč. Na&nbsp;chlupaté zápěstí dopadá zelený prut a&nbsp;železo padá na&nbsp;zem. V&nbsp;Otrlově tváři se&nbsp;mísí hrůza s&nbsp;bolestí. Hrábnu do&nbsp;ní&nbsp;a&nbsp;strhnu z&nbsp;nosu brýle. Mrštím jimi o&nbsp;podlahu a&nbsp;dupnu na&nbsp;ně.</span></p>
          <p class="chunk" data-nb-ref-number="59" data-nb-words="55" data-nb-chars="315"><span class="idea" data-nb-ref-number="59" id="idea59" data-nb-words="55" data-nb-chars="315">Má&nbsp;zlaté zuby. Ze&nbsp;všeho na&nbsp;světě ho&nbsp;nejvíc zajímají jeho psi. Ptá se&nbsp;na&nbsp;ně. Neodpovídám. Beru ho&nbsp;za&nbsp;klopy a&nbsp;vleču chodbou do&nbsp;ložnice. Postel je&nbsp;rozházená, jak z&nbsp;ní&nbsp;před chvílí vyskočil, televizor hraje, ale má&nbsp;stažený zvuk. Obrazovka předvádí panorama nekonečných lesů a&nbsp;jezer, odhaduji, že&nbsp;to&nbsp;jsou záběry z&nbsp;Finska.</span></p>
          <p class="chunk" data-nb-ref-number="60" data-nb-words="16" data-nb-chars="87"><span class="idea" data-nb-ref-number="60" id="idea60" data-nb-words="16" data-nb-chars="87">Harlekýn řekne: „Oni svou zemi chrání jak oko v&nbsp;hlavě, vy&nbsp;tu&nbsp;svou prodáváte po&nbsp;kusech.“</span></p>
          <p class="chunk" data-nb-ref-number="61" data-nb-words="28" data-nb-chars="158"><span class="idea" data-nb-ref-number="61" id="idea61" data-nb-words="28" data-nb-chars="158">„Co po&nbsp;mně chcete?“ zavřeští. Dovedu ho&nbsp;ke&nbsp;křeslu a&nbsp;strčím do&nbsp;něj. Když tam žuchne, sevře dlaněmi opěrky a&nbsp;prohlédne si&nbsp;mě. Zjišťuje, že&nbsp;nemám střelnou zbraň.</span></p>
          <p class="chunk" data-nb-ref-number="62" data-nb-words="27" data-nb-chars="163"><span class="idea" data-nb-ref-number="62" id="idea62" data-nb-words="27" data-nb-chars="163">„Zástavu těžby a&nbsp;slib, že&nbsp;Titania vyhlásí platební neschopnost a&nbsp;půjde do&nbsp;konkurzu. Vy&nbsp;se&nbsp;ho&nbsp;zúčastníte, zvítězíte a&nbsp;pak zrušíte sami sebe. Řekněme do&nbsp;konce roku.“</span></p>
          <p class="chunk" data-nb-ref-number="63" data-nb-words="10" data-nb-chars="47"><span class="idea" data-nb-ref-number="63" id="idea63" data-nb-words="10" data-nb-chars="47">„To je&nbsp;nesmysl. Kdo vůbec jste? O&nbsp;co&nbsp;vám běží?“</span></p>
          <p class="chunk" data-nb-ref-number="64" data-nb-words="12" data-nb-chars="79"><span class="idea" data-nb-ref-number="64" id="idea64" data-nb-words="12" data-nb-chars="79">„Můžete mi&nbsp;říkat třeba Fidelius. Chci, abyste na&nbsp;Vlhošti přestali těžit. Hned.“</span></p>
          <p class="chunk" data-nb-ref-number="65" data-nb-words="14" data-nb-chars="77"><span class="idea" data-nb-ref-number="65" id="idea65" data-nb-words="14" data-nb-chars="77">„Co za&nbsp;to?“ Ten kšeftařský obrat mi&nbsp;vyrazil dech. Hlas už&nbsp;nebyl tak vyděšený.</span></p>
          <p class="chunk" data-nb-ref-number="66" data-nb-words="16" data-nb-chars="106"><span class="idea" data-nb-ref-number="66" id="idea66" data-nb-words="16" data-nb-chars="106">„Život. Nějakých deset let, podle hrubého odhadu,“ odpoví harlekýn a&nbsp;ukáže na&nbsp;krabičku cigaret na&nbsp;pelesti.</span></p>
          <p class="chunk" data-nb-ref-number="67" data-nb-words="3" data-nb-chars="21"><span class="idea" data-nb-ref-number="67" id="idea67" data-nb-words="3" data-nb-chars="21">„A když neposlechnu?“</span></p>
          <p class="chunk" data-nb-ref-number="68" data-nb-words="25" data-nb-chars="143"><span class="idea" data-nb-ref-number="68" id="idea68" data-nb-words="25" data-nb-chars="143">„Namísto rakoviny vás zabiju já&nbsp;– a&nbsp;hned. Možná vám dám vybrat: buď provaz, nebo žíly, anebo vanu plnou vody. Musí to&nbsp;vypadat jako sebevražda.“</span></p>
          <p class="chunk" data-nb-ref-number="69" data-nb-words="5" data-nb-chars="31"><span class="idea" data-nb-ref-number="69" id="idea69" data-nb-words="5" data-nb-chars="31">„Jakým právem mě&nbsp;chcete zabít?“</span></p>
          <p class="chunk" data-nb-ref-number="70" data-nb-words="24" data-nb-chars="137"><span class="idea" data-nb-ref-number="70" id="idea70" data-nb-words="24" data-nb-chars="137">„Právem zachování druhu. Bez země, kterou mi&nbsp;kradete před očima, a&nbsp;bez vody, jež se&nbsp;vytrácí spolu s&nbsp;ní, nepřežiju. Hájím jen holý život.“</span></p>
          <p class="chunk" data-nb-ref-number="71" data-nb-words="24" data-nb-chars="147"><span class="idea" data-nb-ref-number="71" id="idea71" data-nb-words="24" data-nb-chars="147">„Vydírat se&nbsp;nenechám, nemám z&nbsp;vás strach, pane Fideliusi, nebo jak se&nbsp;jmenujete. Kdybych ho&nbsp;měl, hlídali by&nbsp;mi&nbsp;barák policajti. Laudon mě&nbsp;varoval.“</span></p>
          <p class="chunk" data-nb-ref-number="72" data-nb-words="32" data-nb-chars="162"><span class="idea" data-nb-ref-number="72" id="idea72" data-nb-words="32" data-nb-chars="162">Vyskočí z&nbsp;křesla a&nbsp;běží ke&nbsp;dveřím. Seknu po&nbsp;něm prutem, pořádně ho&nbsp;přetáhnu přes zátylek. Padne na&nbsp;zem a&nbsp;lapá po&nbsp;dechu. Jdu otevřít okno. Zvedá se&nbsp;na&nbsp;nohy a&nbsp;sípá:</span></p>
          <p class="chunk" data-nb-ref-number="73" data-nb-words="46" data-nb-chars="283"><span class="idea" data-nb-ref-number="73" id="idea73" data-nb-words="46" data-nb-chars="283">„Tím ničeho nedosáhnete. Titania má&nbsp;těžbu povolenou báňským úřadem a&nbsp;dohlíží na&nbsp;ni&nbsp;představenstvo, které zastupuje akcionáře. Já&nbsp;jenom dělám, co&nbsp;mi&nbsp;řeknou. Kdybychom na&nbsp;Vlhošti nelámali kámen my, rejpal by&nbsp;tam někdo jiný. Tachov a&nbsp;Maršov jsme taky nevytěžili my, a&nbsp;co&nbsp;po&nbsp;nich zbylo?“</span></p>
          <p class="chunk" data-nb-ref-number="74" data-nb-words="5" data-nb-chars="26"><span class="idea" data-nb-ref-number="74" id="idea74" data-nb-words="5" data-nb-chars="26">„Trosky a&nbsp;suť, pustá zem.“</span></p>
          <p class="chunk" data-nb-ref-number="75" data-nb-words="11" data-nb-chars="62"><span class="idea" data-nb-ref-number="75" id="idea75" data-nb-words="11" data-nb-chars="62">„Těžilo se&nbsp;tam za&nbsp;bolševika. Kde tehdy byli hrdinové jako vy?“</span></p>
          <p class="chunk" data-nb-ref-number="76" data-nb-words="2" data-nb-chars="11"><span class="idea" data-nb-ref-number="76" id="idea76" data-nb-words="2" data-nb-chars="11">„V cizině.“</span></p>
          <p class="chunk" data-nb-ref-number="77" data-nb-words="22" data-nb-chars="120"><span class="idea" data-nb-ref-number="77" id="idea77" data-nb-words="22" data-nb-chars="120">„Podívejte, já&nbsp;jsem ochotný jít na&nbsp;kompromis, mně je&nbsp;jedno, který kopec se&nbsp;zachová a&nbsp;který ne, ale Vlhošť je&nbsp;už&nbsp;načatý.“</span></p>
          <p class="chunk" data-nb-ref-number="78" data-nb-words="6" data-nb-chars="26"><span class="idea" data-nb-ref-number="78" id="idea78" data-nb-words="6" data-nb-chars="26">„Je to&nbsp;ta&nbsp;Vlhošť. Ne&nbsp;ten.“</span></p>
          <p class="chunk" data-nb-ref-number="79" data-nb-words="28" data-nb-chars="153"><span class="idea" data-nb-ref-number="79" id="idea79" data-nb-words="28" data-nb-chars="153">„Jde tady o&nbsp;míru – buď padne kopec celý, anebo vytěžíme ještě kus a&nbsp;pak to&nbsp;pěkně zarovnáme, aby to&nbsp;vypadalo přirozeně. Už&nbsp;jsem to&nbsp;říkal vašim kamarádům.“</span></p>
          <p class="chunk" data-nb-ref-number="80" data-nb-words="14" data-nb-chars="65"><span class="idea" data-nb-ref-number="80" id="idea80" data-nb-words="14" data-nb-chars="65">Praštil jsem ho&nbsp;pěstí do&nbsp;zubů, padl na&nbsp;postel a&nbsp;chytl se&nbsp;za&nbsp;pusu.</span></p>
          <p class="chunk" data-nb-ref-number="81" data-nb-words="14" data-nb-chars="85"><span class="idea" data-nb-ref-number="81" id="idea81" data-nb-words="14" data-nb-chars="85">Usadil jsem se&nbsp;do&nbsp;křesla vedle televizoru a&nbsp;řekl: „Jakým mým kamarádům? Žádné nemám.“</span></p>
          <p class="chunk" data-nb-ref-number="82" data-nb-words="90" data-nb-chars="524"><span class="idea" data-nb-ref-number="82" id="idea82" data-nb-words="90" data-nb-chars="524">Zatahal se&nbsp;za&nbsp;stříbrnou náušnici. „Tak oni k&nbsp;vám nepatří? Já&nbsp;myslel, že&nbsp;všichni táhnete spolu. Je&nbsp;to&nbsp;nějaká zelená pakáž, já&nbsp;je&nbsp;neznám. Chtěli po&nbsp;Titanii to, co&nbsp;vy, pomlouvali nás v&nbsp;novinách a&nbsp;v&nbsp;televizi. Slíbil jsem, že&nbsp;snížíme kopec o&nbsp;půlku a&nbsp;provedeme rekultivaci, že&nbsp;vysadíme buky a&nbsp;upravíme terén, takže až&nbsp;to&nbsp;zaroste, bude to&nbsp;vypadat jako hůrka, co&nbsp;tam byla odjakživa. Vysvětlil jsem jim, že&nbsp;my&nbsp;těžíme citlivě, ne&nbsp;jako komunisti. Nenecháme po&nbsp;sobě takovou spoušť, jako zůstala na&nbsp;Maršově a&nbsp;na&nbsp;Tachově. Nejsme prasata.“</span></p>
          <p class="chunk" data-nb-ref-number="83" data-nb-words="8" data-nb-chars="42"><span class="idea" data-nb-ref-number="83" id="idea83" data-nb-words="8" data-nb-chars="42">„Co na&nbsp;to&nbsp;řekli? Ti&nbsp;moji údajní kamarádi.“</span></p>
          <p class="chunk" data-nb-ref-number="84" data-nb-words="23" data-nb-chars="130"><span class="idea" data-nb-ref-number="84" id="idea84" data-nb-words="23" data-nb-chars="130">„Že je&nbsp;to&nbsp;nezajímá – musím dát krajinu do&nbsp;původního stavu. Jsou to&nbsp;blázni, když tohle chtějí! Prostě to&nbsp;nejde. To&nbsp;nikdo nedokáže.“</span></p>
          <p class="chunk" data-nb-ref-number="85" data-nb-words="6" data-nb-chars="47"><span class="idea" data-nb-ref-number="85" id="idea85" data-nb-words="6" data-nb-chars="47">„Nejsou blázni. Jejich požadavek je&nbsp;oprávněný.“</span></p>
          <p class="chunk" data-nb-ref-number="86" data-nb-words="52" data-nb-chars="308"><span class="idea" data-nb-ref-number="86" id="idea86" data-nb-words="52" data-nb-chars="308">„Podívejte se. Já&nbsp;jsem ochotný vytěžit sedmdesát procent čediče a&nbsp;zbytek odepsat. Víte, kolik to&nbsp;představuje milionů? Taková oběť. A&nbsp;jenom proto, aby měla pošahaná mládež klid. Nesrovnám kopec se&nbsp;zemí, nechám tam hrbol, když už&nbsp;ho&nbsp;musíte mít, a&nbsp;na&nbsp;něm stromky, aby se&nbsp;mladí měli kde pelešit. To&nbsp;musí stačit.“</span></p>
          <p class="chunk" data-nb-ref-number="87" data-nb-words="1" data-nb-chars="10"><span class="idea" data-nb-ref-number="87" id="idea87" data-nb-words="1" data-nb-chars="10">„Nestačí.“</span></p>
          <p class="chunk" data-nb-ref-number="88" data-nb-words="19" data-nb-chars="125"><span class="idea" data-nb-ref-number="88" id="idea88" data-nb-words="19" data-nb-chars="125">„Pak mě&nbsp;budete muset zabít. Ale jsem nahraditelný, o&nbsp;tom vás ujišťuju. A&nbsp;musel byste pomordovat celé představenstvo Titanie.“</span></p>
          <p class="chunk" data-nb-ref-number="89" data-nb-words="2" data-nb-chars="10"><span class="idea" data-nb-ref-number="89" id="idea89" data-nb-words="2" data-nb-chars="10">„Proč ne?“</span></p>
          <p class="chunk" data-nb-ref-number="90" data-nb-words="73" data-nb-chars="443"><span class="idea" data-nb-ref-number="90" id="idea90" data-nb-words="73" data-nb-chars="443">Nervózně se&nbsp;uchechtl. „Vždycky jsem se&nbsp;bál teroristů, ale teď vidím, že&nbsp;se&nbsp;s&nbsp;vámi dá&nbsp;mluvit. Vy&nbsp;nejste z&nbsp;nejskromnějších, co? Ale na&nbsp;mně byste si&nbsp;nic nevzal. Pokud to&nbsp;myslíte vážně, zmáčkněte předsedkyni představenstva Titanie, jmenuje se&nbsp;Hana Brianovová. Tý&nbsp;mrše nafoukaný neuškodí, když si&nbsp;jednou nadělá do&nbsp;kalhot. To&nbsp;ona rozhoduje o&nbsp;Titanii, já&nbsp;jenom poslouchám. A&nbsp;už&nbsp;mám její nadutosti až&nbsp;po&nbsp;krk. Policajtů se&nbsp;bát nemusíte, neprásknu vás.“</span></p>
          <p class="chunk" data-nb-ref-number="91" data-nb-words="3" data-nb-chars="15"><span class="idea" data-nb-ref-number="91" id="idea91" data-nb-words="3" data-nb-chars="15">„Kde ji&nbsp;najdu?“</span></p>
          <p class="chunk" data-nb-ref-number="92" data-nb-words="33" data-nb-chars="171"><span class="idea" data-nb-ref-number="92" id="idea92" data-nb-words="33" data-nb-chars="171">„Většinu roku v&nbsp;Praze, kde tam bydlí, nevím. Ale bývá i&nbsp;tady na&nbsp;severu. Pod Novým Borem má&nbsp;ranč, chová tam koně. Možná byste ji&nbsp;zastihl doma. A&nbsp;bacha – hlídá ji&nbsp;ochranka.“</span></p>
          <p class="chunk" data-nb-ref-number="93" data-nb-words="114" data-nb-chars="687"><span class="idea" data-nb-ref-number="93" id="idea93" data-nb-words="114" data-nb-chars="687">Scenérie na&nbsp;obrazovce se&nbsp;změnila. Objevil se&nbsp;New York, Manhattan z&nbsp;ptačí perspektivy. Vycházím na&nbsp;chodbu. Slyším, jak si&nbsp;Otrla oddechl. U&nbsp;schodů se&nbsp;zaposlouchám. Všude je&nbsp;ticho, jenom z&nbsp;ložnice se&nbsp;ozývá tlumený hlas. Otrla zavolal na&nbsp;policii. Seberu pohrabáč a&nbsp;jdu zpět. Když mě&nbsp;vidí ve&nbsp;dveřích, upustí sluchátko a&nbsp;běží k&nbsp;oknu. Udělám dva skoky přes pokoj a&nbsp;podrazím mu&nbsp;nohu. Rozplácne se&nbsp;na&nbsp;parketách, zavře oči a&nbsp;přikryje si&nbsp;rukama hlavu. Ve&nbsp;sluchátku se&nbsp;opakovaně ozývá něčí „haló“. Jedinou ranou rozetnu aparát vedví, pak namířím pohrabáčem na&nbsp;televizor a&nbsp;mrštím ho&nbsp;mezi mrakodrapy. Obrazovka pukne a&nbsp;potemní, vyšlehne z&nbsp;ní&nbsp;blesk a&nbsp;pojistky vyhodí proud. Na&nbsp;ležící postavu prší sklo.</span></p>
        </section>
        <section>
          <p class="chunk" data-nb-ref-number="94" data-nb-words="43" data-nb-chars="240"><span class="idea" data-nb-ref-number="94" id="idea94" data-nb-words="43" data-nb-chars="240">Ranč a&nbsp;jeho pozemky se&nbsp;nalézají v&nbsp;půli cesty mezi Sloupem a&nbsp;Novým Borem, v&nbsp;proláklině mezi zalesněnými homolemi, porostlými smrky a&nbsp;buky na&nbsp;temeni a&nbsp;na&nbsp;úpatích kaštany. I&nbsp;tady je&nbsp;v&nbsp;kopcích zakletý cenný kámen, ale těžit se&nbsp;tu&nbsp;určitě nebude.</span></p>
          <p class="chunk" data-nb-ref-number="95" data-nb-words="38" data-nb-chars="216"><span class="idea" data-nb-ref-number="95" id="idea95" data-nb-words="38" data-nb-chars="216">Na&nbsp;suché tmavé stráni, kde pod nohama praská jehličí a&nbsp;mech, jsem si&nbsp;ve&nbsp;větvích křivého zimního doubku zbudoval posed. Připravil jsem se&nbsp;na&nbsp;dlouhé čekání. Do&nbsp;těchto míst nikdo nepřijde a&nbsp;listí z&nbsp;dubu do&nbsp;jara neopadá.</span></p>
          <p class="chunk" data-nb-ref-number="96" data-nb-words="102" data-nb-chars="650"><span class="idea" data-nb-ref-number="96" id="idea96" data-nb-words="102" data-nb-chars="650">Stáje patřící k&nbsp;ranči a&nbsp;přilehlý výběh obtéká v&nbsp;klikatých meandrech potok a&nbsp;zavlažuje úzké údolí. Tráva kolem domu a&nbsp;ve&nbsp;výběhu se&nbsp;zelená a&nbsp;hladina ve&nbsp;vyhřívaném venkovním bazénu se&nbsp;tyrkysové třpytí; nějaký poskok z&nbsp;něj denně vybírá spadané listí. Bazén je&nbsp;udržován ve&nbsp;stálé připravenosti, kdyby se&nbsp;náhodou objevila paní domu a&nbsp;chtěla se&nbsp;vykoupat. Na&nbsp;vyvýšeném místě v&nbsp;cípu ohrazené pastviny je&nbsp;rezervoár s&nbsp;čističkou a&nbsp;přepadem, doplňovaný vodou z&nbsp;potoka. K&nbsp;tomuto nákladnému zařízení, sloužícímu jedné jediné domácnosti, se&nbsp;lze dostat železnými dveřmi malé našedlé stavbičky ukryté v&nbsp;olších. Dveře mají jediný zámek umístěný v&nbsp;kulatém knoflíku kliky.</span></p>
          <p class="chunk" data-nb-ref-number="97" data-nb-words="41" data-nb-chars="256"><span class="idea" data-nb-ref-number="97" id="idea97" data-nb-words="41" data-nb-chars="256">Po&nbsp;tři dny sleduji tři ozbrojené hlídače v&nbsp;černých kombinézách. Jsou disciplinovaní a&nbsp;kontrolují se&nbsp;navzájem. Za&nbsp;nepřítomnosti majitelky si&nbsp;žádný z&nbsp;nich nedovolí skočit do&nbsp;bazénu, protože by&nbsp;přišel o&nbsp;místo. Kvůli koním tu&nbsp;nejsou žádní psi. To&nbsp;mě&nbsp;uklidňuje.</span></p>
          <p class="chunk" data-nb-ref-number="98" data-nb-words="88" data-nb-chars="549"><span class="idea" data-nb-ref-number="98" id="idea98" data-nb-words="88" data-nb-chars="549">Dostat se&nbsp;do&nbsp;domu bude těžší, než jsem předpokládal – pohyby ostrahy jsou nepravidelné, aspoň jeden hlídač je&nbsp;vždycky v&nbsp;terénu, zatímco zbylí dva v&nbsp;domě buď odpočívají, nebo pozorují okolí průhledy v&nbsp;žaluziích. Kolem rozložité, novotou zářící nízké stavby se&nbsp;středomořskými arkádami nestojí žádné budovy. Velká garáž se&nbsp;zamčenými vraty je&nbsp;spojená s&nbsp;domem. Stodola a&nbsp;stáje se&nbsp;nacházejí o&nbsp;kus dál, asi čtyřicet metrů po&nbsp;větru, aby pach nerušil majitelku. Hned vedle se&nbsp;krčí domek správce objektu, kde v&nbsp;podkroví přespávají i&nbsp;štolbové a&nbsp;osobní strážci.</span></p>
          <p class="chunk" data-nb-ref-number="99" data-nb-words="17" data-nb-chars="112"><span class="idea" data-nb-ref-number="99" id="idea99" data-nb-words="17" data-nb-chars="112">Příjezd majitelky očekávám v&nbsp;pátek. Ale jsem zklamán, nikdo nepřijíždí. Čekám do&nbsp;noci, pak zmožen únavou usínám.</span></p>
          <p class="chunk" data-nb-ref-number="100" data-nb-words="35" data-nb-chars="217"><span class="idea" data-nb-ref-number="100" id="idea100" data-nb-words="35" data-nb-chars="217">Probudím se&nbsp;do&nbsp;suchého podzimního rána, stejného jako řada předchozích. Na&nbsp;listech se&nbsp;nesráží žádná rosa a&nbsp;zpěv ptáků skomírá. Co&nbsp;jsem tady, neviděl jsem na&nbsp;stráni jediného zajíce nebo veverku. O&nbsp;vysoké zvěři nemluvě.</span></p>
          <p class="chunk" data-nb-ref-number="101" data-nb-words="74" data-nb-chars="489"><span class="idea" data-nb-ref-number="101" id="idea101" data-nb-words="74" data-nb-chars="489">V&nbsp;zeleném areálu dole za&nbsp;potokem se&nbsp;něco pohybuje. Rozhrnu větve a&nbsp;vysunu tubus námořnického dalekohledu do&nbsp;poloviny. Vidím hnědého koně. Kluše hned sem, hned tam, podle toho, jak jezdkyně nakládá s&nbsp;uzdou. Dívám se&nbsp;z&nbsp;mrtvého lesa na&nbsp;tu&nbsp;radost ze&nbsp;života a&nbsp;zatínám zuby. Není pochyb, koho mám před očima; samozřejmost a&nbsp;sebevědomí, s&nbsp;nímž na&nbsp;koňském hřbetě křižuje vlastní půdu, prozrazuje Hanu Brianovovou, předsedkyni představenstva prosperující akciové těžební společnosti jménem Titania.</span></p>
          <p class="chunk" data-nb-ref-number="102" data-nb-words="60" data-nb-chars="349"><span class="idea" data-nb-ref-number="102" id="idea102" data-nb-words="60" data-nb-chars="349">Může jí&nbsp;být nanejvýš pětatřicet, je&nbsp;štíhlá a&nbsp;dost vysoká, na&nbsp;koňském hřbetě se&nbsp;chvílemi nebezpečně naklání, ale je&nbsp;to&nbsp;jen hra, tuhle ženu nikdo ze&nbsp;sedla nevyhodí. Je&nbsp;to&nbsp;jakási rafinovaná drezúra – zvíře mění směr běhu po&nbsp;každých čtyřech krocích, zrychluje a&nbsp;hned zpomaluje, znehybní se&nbsp;vztyčenou hlavou a&nbsp;napnutýma nohama a&nbsp;pak se&nbsp;dá&nbsp;znova do&nbsp;klusu.</span></p>
          <p class="chunk" data-nb-ref-number="103" data-nb-words="126" data-nb-chars="763"><span class="idea" data-nb-ref-number="103" id="idea103" data-nb-words="126" data-nb-chars="763">U&nbsp;otevřené garáže stojí modré, kovově se&nbsp;lesknoucí terénní auto. O&nbsp;kapotu se&nbsp;opírá tmavovlasý mladík v&nbsp;pulovru a&nbsp;džínech, ruce má&nbsp;složené na&nbsp;prsou a&nbsp;hledí na&nbsp;tu&nbsp;krasojízdu. Ochranku není vidět. Štolba vyvádí ze&nbsp;stáje osedlaného koně, ne&nbsp;tak skvělého, jako je&nbsp;ten majitelčin, ale velmi neklidného, se&nbsp;srstí do&nbsp;červena. Křikne něco na&nbsp;muže u&nbsp;automobilu, ten se&nbsp;jen neochotně odlepí od&nbsp;kapoty a&nbsp;loudá se&nbsp;ke&nbsp;koni, žena to&nbsp;vidí, slyším její smích, který nepolevuje, ani když pluje vzduchem přes nevelký keř. Sama je&nbsp;oblečená předpisově: v&nbsp;červeném kabátku a&nbsp;béžových rajtkách, na&nbsp;nohou má&nbsp;nablýskané holínky a&nbsp;na&nbsp;hlavě tvrdý jezdecký klobouk. Na&nbsp;koni jí&nbsp;to&nbsp;sluší, ale až&nbsp;sesedne, nemožný oblek dá&nbsp;vyniknout všem nedokonalostem jejího vytáhlého, nepříliš ženského těla.</span></p>
          <p class="chunk" data-nb-ref-number="104" data-nb-words="148" data-nb-chars="877"><span class="idea" data-nb-ref-number="104" id="idea104" data-nb-words="148" data-nb-chars="877">Mladý muž se&nbsp;drápe do&nbsp;sedla, nohama marně šmátrá po&nbsp;třmenech, chytá se&nbsp;hřívy, kůň mu&nbsp;při tom málem uteče zpod zadku. Štolba poznává začátečníka. Aniž by&nbsp;pustil uzdu, vede koně pomalu k&nbsp;výběhu, odděleného od&nbsp;zahrady jednoduchou břevnovou ohradou – právě přes ni&nbsp;přeskočí hnědka hostitelky. Brianovová se&nbsp;zařadí vedle svého hosta, měkce péruje v&nbsp;sedle a&nbsp;rozmlouvá s&nbsp;ním. Muž se&nbsp;marně pokouší o&nbsp;uvolněný posez. Projedou brankou, štolba předá uzdu ryzáka paní a&nbsp;vrací se&nbsp;ke&nbsp;stájím. Jezdci se&nbsp;chvíli drží pospolu, mladíkovi je&nbsp;předváděno, jak má&nbsp;správně sedět a&nbsp;jak se&nbsp;zapřít ve&nbsp;třmenech. Konečně se&nbsp;odhodlá pustit se&nbsp;hřívy a&nbsp;narovnat shrbená záda. Žena mu&nbsp;nedbale hodí jeho uzdu, on&nbsp;ji&nbsp;nechytí a&nbsp;uzda cvrnkne koni o&nbsp;uši. Zvíře vyrazí kupředu jako splašené, jezdec znova popadne hřívu a&nbsp;nalehne na&nbsp;hřbet, nohama křečovitě zaklíněný v&nbsp;postroji. Ta&nbsp;ženská mu&nbsp;to&nbsp;snad udělala naschvál.</span></p>
          <p class="chunk" data-nb-ref-number="105" data-nb-words="125" data-nb-chars="661"><span class="idea" data-nb-ref-number="105" id="idea105" data-nb-words="125" data-nb-chars="661">Výborně se&nbsp;baví. Směje se, pokřikuje na&nbsp;svého hosta, dokud nepřispěchá štolba a&nbsp;nezasáhne – pískne na&nbsp;koně a&nbsp;ten k&nbsp;němu přiběhne, cválá kolem v&nbsp;kruhu, nechá se&nbsp;chytit za&nbsp;uzdu a&nbsp;zastavit. Žena teď přijede blíž, má&nbsp;kajícný výraz, vede svého koně bokem ke&nbsp;zvířeti svého hosta. Ten však vyvlekl nohy z&nbsp;třmenů a&nbsp;seskočil. Jde k&nbsp;vozu, otevře si&nbsp;zadní dveře, vytáhne sportovní tašku a&nbsp;zamíří s&nbsp;ní&nbsp;k&nbsp;bráně. Ta&nbsp;je&nbsp;ale zavřená. Čeká před ní, nic se&nbsp;neděje. Žena sedí na&nbsp;koni a&nbsp;něco na&nbsp;něj volá, bez odezvy. Pak mávne směrem k&nbsp;domu a&nbsp;brána se&nbsp;otevře. Muž vychází na&nbsp;krátkou příjezdovou cestu a&nbsp;pak na&nbsp;silnici. Dává se&nbsp;po&nbsp;ní&nbsp;vlevo, směrem k&nbsp;městečku Sloup. Brána se&nbsp;zavírá.</span></p>
          <p class="chunk" data-nb-ref-number="106" data-nb-words="132" data-nb-chars="788"><span class="idea" data-nb-ref-number="106" id="idea106" data-nb-words="132" data-nb-chars="788">Dokud se&nbsp;žena projíždí, zůstávám na&nbsp;stromě. Přemůže mě&nbsp;spánek. Krátce před polednem, kdy slunce začne ohřívat vzduch i&nbsp;v&nbsp;šerém lese a&nbsp;z&nbsp;kuchyňského komína správcova domu se&nbsp;vyvalí kouř, je&nbsp;ve&nbsp;výběhu pět koní. Ani jeden nemá jezdce. Brianovová mluví před domem se&nbsp;štolbou, v&nbsp;jezdeckém oblečku teď vypadá směšně. Zajde do&nbsp;domu a&nbsp;vynoří se&nbsp;zas po&nbsp;půlhodině. Je&nbsp;převlečená do&nbsp;tmavomodrého kostýmu a&nbsp;má&nbsp;jinak učesané vlasy. Kolem hubeného krku je&nbsp;uvázán nachový šátek. Na&nbsp;nohou jsou obuty černé lodičky. Nechá si&nbsp;otevřít bránu a&nbsp;odjede někam autem, nebere si&nbsp;kromě černé kabelky žádná zavazadla. Dva strážní se&nbsp;vydávají na&nbsp;obchůzku pozemků a&nbsp;počínají si&nbsp;důkladně, procházejí maštale a&nbsp;prohlížejí každý keř, nahlédnou i&nbsp;do&nbsp;bazénu. Vědí, že&nbsp;třetí hlídač je&nbsp;sleduje z&nbsp;domu. Do&nbsp;výběhu však nejdou.</span></p>
          <p class="chunk" data-nb-ref-number="107" data-nb-words="151" data-nb-chars="833"><span class="idea" data-nb-ref-number="107" id="idea107" data-nb-words="151" data-nb-chars="833">Spouštím se&nbsp;z&nbsp;dubových větví, seskakuju ze&nbsp;stromu. Dopadnu na&nbsp;bosé nohy, skutálím se&nbsp;po&nbsp;suchém svahu k&nbsp;potoku a&nbsp;žbluňknu do&nbsp;mělké vody. Vidím, že&nbsp;hastrman už&nbsp;je&nbsp;tam. Zase se&nbsp;mi&nbsp;to&nbsp;stalo – cácháme se&nbsp;v&nbsp;potoce, on&nbsp;a&nbsp;já. To, co&nbsp;mám za&nbsp;lubem, provede on&nbsp;daleko lépe. Ležíme pod hladinou a&nbsp;díváme se&nbsp;do&nbsp;korun stromů, vypadají velmi vzdálené. Pak oba vystrčíme jednu společnou tvář nad vodu, vlasy nám povlávají v&nbsp;proudu. Nad břehem mezi stromy stojí šedá bouda – přístup k&nbsp;rezervoáru. Kam oko dohlédne, táhne se&nbsp;na&nbsp;obě strany břevnová ohrada. Vidím za&nbsp;ní&nbsp;dvě koňské hlavy, právě se&nbsp;tázavě ohlédly k&nbsp;potoku a&nbsp;bez zájmu se&nbsp;zase otočily zpět. Posadím se. Opodál spatřím hlídače, jeden druhému zapaluje cigaretu. Vylezu z&nbsp;vody a&nbsp;vyškrábu se&nbsp;na&nbsp;břeh. Třetí bodyguard stojí ve&nbsp;dveřích, okusuje kuřecí stehno a&nbsp;s&nbsp;plnou pusou něco volá na&nbsp;ty&nbsp;dva.</span></p>
          <p class="chunk" data-nb-ref-number="108" data-nb-words="315" data-nb-chars="1763"><span class="idea" data-nb-ref-number="108" id="idea108" data-nb-words="315" data-nb-chars="1763">Hastrman už&nbsp;stojí za&nbsp;boudou. Čeká, dokud dva strážní nedojdou na&nbsp;druhý konec zahrady a&nbsp;třetí nezmizí uvnitř. Pak přiskočí ke&nbsp;dveřím a&nbsp;nedbá, že&nbsp;by&nbsp;teď mohl být mezi olšemi vidět. Ale nikdo se&nbsp;tím směrem nepodívá. Natahuje ruku. Natahuji ruku a&nbsp;posílen čerstvou potoční vodou vylomím na&nbsp;dveřích kliku. Zámek povolí a&nbsp;dveře odskočí. Vklouznu do&nbsp;nich a&nbsp;přivřu za&nbsp;sebou. Je&nbsp;tu&nbsp;šero. Pod mřížovou podlahou hučí zpěněná voda. Před očima rozeznávám červené kolo ventilu. Je&nbsp;na&nbsp;něm pojistka – utrhnu ji. Vezmu za&nbsp;kolo a&nbsp;otočím jím doleva, zprvu to&nbsp;jde ztěžka, pak lehce. Po&nbsp;třech otočkách se&nbsp;kolo zarazí, přívod vody do&nbsp;bazénu je&nbsp;otevřen na&nbsp;maximum. Vyhlédnu ze&nbsp;dveří. Voda v&nbsp;bazénu se&nbsp;právě převalila přes okraje a&nbsp;rozlévá se&nbsp;po&nbsp;trávníku. Jeden ze&nbsp;strážných mluví do&nbsp;vysílačky, druhý utíká k&nbsp;domku. Vrátím se&nbsp;ke&nbsp;kolu, sevřu ho&nbsp;všemi devíti prsty a&nbsp;vytrhnu ho&nbsp;ven. Ihned mě&nbsp;nabere proud vody, silný jak z&nbsp;požární hadice, ostrý jako kopí. Zády rozrazím dvířka a&nbsp;vyletím před boudu, voda už&nbsp;se&nbsp;valí i&nbsp;z&nbsp;podlahy a&nbsp;žene mě&nbsp;na&nbsp;svém ostrém jazyku po&nbsp;pěkně spasené louce dolů k&nbsp;domu. Něco černého se&nbsp;mi&nbsp;připlete do&nbsp;cesty, při nárazu to&nbsp;křupne, ohlédnu se&nbsp;a&nbsp;vidím strážného, strženého mým tělem a&nbsp;vodou, jak se&nbsp;přes něj převaluje jedna vlna za&nbsp;druhou. Podaří se&nbsp;mi&nbsp;postavit se, mé&nbsp;nohy si&nbsp;vodu rázem ochočují, náhle jsou hbitější než pádlo kajakáře. Splašení koně přeskakují plot, vběhnou do&nbsp;zahrady a&nbsp;uhánějí k&nbsp;domu. Před jeho zdmi se&nbsp;rozdělí a&nbsp;utíkají na&nbsp;obě strany, vlevo do&nbsp;rododendronů, vpravo do&nbsp;žlutých růží, za&nbsp;nimiž je&nbsp;bazén. O&nbsp;dům se&nbsp;tříští první vlna. Šikmo se&nbsp;sklouznu směrem k&nbsp;otevřeným dveřím a&nbsp;naštěstí se&nbsp;strefím – spolu s&nbsp;vodou se&nbsp;vřítím do&nbsp;haly. Bodyguarda vezme jiný proud a&nbsp;strhne ho&nbsp;stranou, někam k&nbsp;vylitému bazénu. Škoda, že&nbsp;majitelka přijde o&nbsp;to&nbsp;vlnobití.</span></p>
          <p class="chunk" data-nb-ref-number="109" data-nb-words="139" data-nb-chars="854"><span class="idea" data-nb-ref-number="109" id="idea109" data-nb-words="139" data-nb-chars="854">Doléhá ke&nbsp;mně štolbův konejšivý hlas a&nbsp;hysterie strážných. Vody mám po&nbsp;kolena, když vklouznu do&nbsp;salonu a&nbsp;schovám se&nbsp;za&nbsp;starožitný příborník. Právě včas. Pokojem se&nbsp;brodí třetí bodyguard, kýchá a&nbsp;kleje. Jde ven. Vyjdu ze&nbsp;skrýše, která není bezpečná. Zvažuji pohovku potaženou kůží. Zkouším, zda se&nbsp;dá&nbsp;rozložit. Ale těžko by&nbsp;se&nbsp;mi&nbsp;dostávalo ven. Nahlédnu za&nbsp;béžový závěs, kdepak, tady se&nbsp;nikdo a&nbsp;nic neschová. V&nbsp;dřevěné skříňce u&nbsp;protější stěny ano, ale je&nbsp;tam obsazeno – nacházím tu&nbsp;největší televizní obrazovku, jakou jsem kdy viděl. Rozhlédnu se, oči mi&nbsp;padnou na&nbsp;vysoké skříňové hodiny, nejspíš raný biedermeier. To&nbsp;mi&nbsp;něco připomíná. Pamatuji dobu, kdy takové pendlovky byly horkou módní novinkou. Otvírám je&nbsp;a&nbsp;zastavuji kyvadlo. Na&nbsp;číselníku zůstává za&nbsp;minutu dvanáct, ještě chviličku a&nbsp;začaly by&nbsp;odbíjet. Vstupuji do&nbsp;hodin a&nbsp;zavírám za&nbsp;sebou dvířka.</span></p>
          <p class="chunk" data-nb-ref-number="110" data-nb-words="103" data-nb-chars="611"><span class="idea" data-nb-ref-number="110" id="idea110" data-nb-words="103" data-nb-chars="611">Voda je&nbsp;zastavena, koně zklidněni, sirény policejních aut se&nbsp;vůbec neozvou. Správce a&nbsp;služka se&nbsp;pokoušejí vysušit halu a&nbsp;salon. Je&nbsp;mi&nbsp;horko a&nbsp;těsno, tuhnou mi&nbsp;svaly v&nbsp;údech, dokonce si&nbsp;přeju, aby si&nbsp;některý ze&nbsp;strážných všiml, že&nbsp;pendlovky neodbily dvanáctou. Musel bych zabíjet, až&nbsp;by&nbsp;hodiny otevřel, možná bych byl sám zabit. Ale aspoň bych se&nbsp;pořádně protáhnul. Zatím tu&nbsp;dřevěním jako loutka, uzavřená v&nbsp;tajné skříni v&nbsp;jedné řezbářské dílně. Ale já&nbsp;nemám, čím se&nbsp;maskovat. Leda jménem mrtvého kněze. Nikdo k&nbsp;hodinám nepřichází, všichni mají práce nad hlavu, aby byl dům venku z&nbsp;nejhoršího, než se&nbsp;paní vrátí.</span></p>
          <p class="chunk" data-nb-ref-number="111" data-nb-words="128" data-nb-chars="777"><span class="idea" data-nb-ref-number="111" id="idea111" data-nb-words="128" data-nb-chars="777">Nestihli to. Slyším vysvětlování. Někdo utrhl ventil rezervoáru a&nbsp;způsobil menší potopu. Nikoho nenašli, musel utéct. Brianovová se&nbsp;nijak zvlášť nezlobí, aspoň hlas má&nbsp;obdivuhodně klidný. Pokud ji&nbsp;napadlo, že&nbsp;jde o&nbsp;útok na&nbsp;její osobu, nezmíní se&nbsp;o&nbsp;tom. Zajímá ji&nbsp;jen, aby měla odpoledne v&nbsp;bazénu čistou vodu. To&nbsp;se&nbsp;nemusí bát, říká správce. Na&nbsp;opravu ventilu zavolal nějakou havarijní službu. Majitelka jde nahoru, slyším na&nbsp;schodech klapot podpatků. Snad nejde spát? Ale za&nbsp;chvíli se&nbsp;vrací, už&nbsp;bez střevíců, jak mi&nbsp;říkají uši, ale v&nbsp;nějaké měkké domácí obuvi. Vyhlédnu ven okýnkem s&nbsp;vyleptanými květy. Má&nbsp;teď na&nbsp;sobě plandavé bílé kalhoty a&nbsp;červenou košili. Otvírá okno a&nbsp;zavírá dveře. Teď si&nbsp;všimla, že&nbsp;se&nbsp;rozbilo několik květináčů. Na&nbsp;stojanu po&nbsp;nich zůstala světlá kolečka.</span></p>
          <p class="chunk" data-nb-ref-number="112" data-nb-words="29" data-nb-chars="171"><span class="idea" data-nb-ref-number="112" id="idea112" data-nb-words="29" data-nb-chars="171">Na&nbsp;hodiny se&nbsp;ani nepodívá. Jde k&nbsp;baru ukrytému v&nbsp;knihovně, za&nbsp;posuvnou sadou falešných ohmataných svazků se&nbsp;skrývají sklenice a&nbsp;několik lahví. Jednu si&nbsp;vybere a&nbsp;nalije si.</span></p>
          <p class="chunk" data-nb-ref-number="113" data-nb-words="37" data-nb-chars="218"><span class="idea" data-nb-ref-number="113" id="idea113" data-nb-words="37" data-nb-chars="218">Hastrman cítí, že&nbsp;přišla jeho chvíle. S&nbsp;maskováním už&nbsp;si&nbsp;nedělá hlavu. Otvírá dvířka hodin a&nbsp;udělá krok ven. Zavadí při tom nechtěně o&nbsp;kyvadlo. Hodiny začnou odbíjet, ozve se&nbsp;vyjeknutí a&nbsp;sklenice se&nbsp;rozskočí o&nbsp;podlahu.</span></p>
          <p class="chunk" data-nb-ref-number="114" data-nb-words="16" data-nb-chars="104"><span class="idea" data-nb-ref-number="114" id="idea114" data-nb-words="16" data-nb-chars="104">„Já nejsem polednice,“ řeknu těm vytřeštěným očím. „Jsem Fidelius. Myslím, že&nbsp;pomalu už&nbsp;bude půl druhé.“</span></p>
          <p class="chunk" data-nb-ref-number="115" data-nb-words="77" data-nb-chars="434"><span class="idea" data-nb-ref-number="115" id="idea115" data-nb-words="77" data-nb-chars="434">Vidí ducha, strašidlo, příšeru; chlápka, co&nbsp;jí&nbsp;právě vylezl z&nbsp;pendlovek. Pokud se&nbsp;jí&nbsp;na&nbsp;pár okamžiků zmocnil strach, teď už&nbsp;to&nbsp;nedává najevo. Nemávám jí&nbsp;před nosem žádným revolverem, z&nbsp;čehož usuzuje, že&nbsp;ji&nbsp;nejdu zamordovat. A&nbsp;taky je&nbsp;o&nbsp;dost vyšší než já&nbsp;– o&nbsp;dobré půl hlavy. Znamenitě se&nbsp;ovládá. Je&nbsp;suchá a&nbsp;hubená, emancipovaná a&nbsp;zazobaná, stále ještě mladá. Je&nbsp;v&nbsp;ní&nbsp;i&nbsp;něco staropanenského, jakýsi chlad. Možná to&nbsp;v&nbsp;ní&nbsp;bylo odjakživa.</span></p>
          <p class="chunk" data-nb-ref-number="116" data-nb-words="49" data-nb-chars="280"><span class="idea" data-nb-ref-number="116" id="idea116" data-nb-words="49" data-nb-chars="280">Pohlédne na&nbsp;střepy a&nbsp;odšoupne je&nbsp;nohou pod skříň. Když se&nbsp;ke&nbsp;mně trochu skloní, vypadá jako pštros. Její rysy ztvrdnou, hlas se&nbsp;ani nezachvěje: „Čekala jsem vás, ale že&nbsp;jste se&nbsp;dostal dovnitř přes ostrahu… Taky se&nbsp;napijete? Co&nbsp;říkáte vermutu? Oblíbené pití mužů v&nbsp;akci. S&nbsp;vodkou?“</span></p>
          <p class="chunk" data-nb-ref-number="117" data-nb-words="28" data-nb-chars="157"><span class="idea" data-nb-ref-number="117" id="idea117" data-nb-words="28" data-nb-chars="157">Přikývnu, vezmu si&nbsp;od&nbsp;ní&nbsp;tu&nbsp;aromatickou zelenkavou vodu a&nbsp;ochutnám. Při tom se&nbsp;rozhoduji, co&nbsp;si&nbsp;počít dál. Je&nbsp;jasné, že&nbsp;Brianovová mě&nbsp;chce vyvést z&nbsp;konceptu.</span></p>
          <p class="chunk" data-nb-ref-number="118" data-nb-words="9" data-nb-chars="51"><span class="idea" data-nb-ref-number="118" id="idea118" data-nb-words="9" data-nb-chars="51">„Povězte mi, jak jste se&nbsp;sem dostal, pane Fidelie.“</span></p>
          <p class="chunk" data-nb-ref-number="119" data-nb-words="21" data-nb-chars="134"><span class="idea" data-nb-ref-number="119" id="idea119" data-nb-words="21" data-nb-chars="134">„Poženete své vazouny před soud, protože vás neuměli ochránit? Za&nbsp;nic nemůžou. S&nbsp;potopou v&nbsp;zahradě nikdo nepočítal. Ale nevolejte je.“</span></p>
          <p class="chunk" data-nb-ref-number="120" data-nb-words="3" data-nb-chars="21"><span class="idea" data-nb-ref-number="120" id="idea120" data-nb-words="3" data-nb-chars="21">„Mohla bych litovat?“</span></p>
          <p class="chunk" data-nb-ref-number="121" data-nb-words="12" data-nb-chars="70"><span class="idea" data-nb-ref-number="121" id="idea121" data-nb-words="12" data-nb-chars="70">Pokrčil jsem rameny. „Když si&nbsp;neumím poradit jinak, sáhnu i&nbsp;k&nbsp;násilí.“</span></p>
          <p class="chunk" data-nb-ref-number="122" data-nb-words="8" data-nb-chars="45"><span class="idea" data-nb-ref-number="122" id="idea122" data-nb-words="8" data-nb-chars="45">„To vy&nbsp;jste nám odstřelil drtičku a&nbsp;rypadlo?“</span></p>
          <p class="chunk" data-nb-ref-number="123" data-nb-words="1" data-nb-chars="6"><span class="idea" data-nb-ref-number="123" id="idea123" data-nb-words="1" data-nb-chars="6">„Ano.“</span></p>
          <p class="chunk" data-nb-ref-number="124" data-nb-words="3" data-nb-chars="18"><span class="idea" data-nb-ref-number="124" id="idea124" data-nb-words="3" data-nb-chars="18">„A zabil hlídače?“</span></p>
          <p class="chunk" data-nb-ref-number="125" data-nb-words="3" data-nb-chars="18"><span class="idea" data-nb-ref-number="125" id="idea125" data-nb-words="3" data-nb-chars="18">„To jsem nechtěl.“</span></p>
          <p class="chunk" data-nb-ref-number="126" data-nb-words="13" data-nb-chars="65"><span class="idea" data-nb-ref-number="126" id="idea126" data-nb-words="13" data-nb-chars="65">„Jenže se&nbsp;vám to&nbsp;vymklo z&nbsp;rukou, co? To&nbsp;se&nbsp;prý teroristům stává.“</span></p>
          <p class="chunk" data-nb-ref-number="127" data-nb-words="8" data-nb-chars="62"><span class="idea" data-nb-ref-number="127" id="idea127" data-nb-words="8" data-nb-chars="62">„Nevím, jestli jsem terorista. Nevinnému bych nezkřivil vlas.“</span></p>
          <p class="chunk" data-nb-ref-number="128" data-nb-words="5" data-nb-chars="30"><span class="idea" data-nb-ref-number="128" id="idea128" data-nb-words="5" data-nb-chars="30">„Ten hlídač byl taky nevinný.“</span></p>
          <p class="chunk" data-nb-ref-number="129" data-nb-words="9" data-nb-chars="50"><span class="idea" data-nb-ref-number="129" id="idea129" data-nb-words="9" data-nb-chars="50">„Já vím! Udělal jsem chybu. Zapomněl jsem na&nbsp;něj.“</span></p>
          <p class="chunk" data-nb-ref-number="130" data-nb-words="17" data-nb-chars="115"><span class="idea" data-nb-ref-number="130" id="idea130" data-nb-words="17" data-nb-chars="115">„Nechte mě&nbsp;hádat, proč jste tady. Přišel jste mi&nbsp;pohrozit represáliemi, jestli nenechám zastavit těžbu na&nbsp;Vlhošti.“</span></p>
          <p class="chunk" data-nb-ref-number="131" data-nb-words="2" data-nb-chars="14"><span class="idea" data-nb-ref-number="131" id="idea131" data-nb-words="2" data-nb-chars="14">„Nemýlíte se.“</span></p>
          <p class="chunk" data-nb-ref-number="132" data-nb-words="11" data-nb-chars="73"><span class="idea" data-nb-ref-number="132" id="idea132" data-nb-words="11" data-nb-chars="73">„Titania nemá důvod ukončit činnost dřív, než je&nbsp;stanoveno ve&nbsp;smlouvách.“</span></p>
          <p class="chunk" data-nb-ref-number="133" data-nb-words="71" data-nb-chars="408"><span class="idea" data-nb-ref-number="133" id="idea133" data-nb-words="71" data-nb-chars="408">„Odnesli jste z&nbsp;krajiny horu a&nbsp;nechali tam kulisu, tu&nbsp;kulisu prý chcete ještě seříznout, abyste vytěžili maximum, a&nbsp;pak se&nbsp;blýsknete velkorysou rekultivací. Byl jsem za&nbsp;Otrlou. Ta&nbsp;hora tam stála odnepaměti. Vy&nbsp;jste přišli a&nbsp;prostě ji&nbsp;zrušili, vymazali z&nbsp;map. Minimum, co&nbsp;můžete udělat, je&nbsp;sbalit si&nbsp;saky paky a&nbsp;odtáhnout – ne&nbsp;k&nbsp;jinému čedičovému kopci, ale někam daleko za&nbsp;Ural, protože tam už&nbsp;mě&nbsp;to&nbsp;nepálí.“</span></p>
          <p class="chunk" data-nb-ref-number="134" data-nb-words="15" data-nb-chars="83"><span class="idea" data-nb-ref-number="134" id="idea134" data-nb-words="15" data-nb-chars="83">„Co jste to&nbsp;za&nbsp;ekologa? Kdyby vás slyšeli vaši kamarádi, vyloučili by&nbsp;vás z&nbsp;klubu.“</span></p>
          <p class="chunk" data-nb-ref-number="135" data-nb-words="37" data-nb-chars="182"><span class="idea" data-nb-ref-number="135" id="idea135" data-nb-words="37" data-nb-chars="182">„Nepatřím k&nbsp;nim. Nevím, proč mě&nbsp;s&nbsp;nimi spojujete. Otrla si&nbsp;to&nbsp;taky myslel. Mně jde pouze o&nbsp;tenhle kraj, je&nbsp;můj a&nbsp;já&nbsp;jsem jeho. A&nbsp;pokud mi&nbsp;ho&nbsp;někdo krade před očima, musím ho&nbsp;bránit.“</span></p>
          <p class="chunk" data-nb-ref-number="136" data-nb-words="96" data-nb-chars="655"><span class="idea" data-nb-ref-number="136" id="idea136" data-nb-words="96" data-nb-chars="655">„To je&nbsp;škoda, že&nbsp;k&nbsp;nim nepatříte. Kdyby ano, už&nbsp;byste věděl o&nbsp;situaci víc. Sešli jsme se&nbsp;s&nbsp;nimi k&nbsp;neformálnímu rozhovoru. Poskytli jsme jim spoustu materiálů a&nbsp;právní dobrozdání, že&nbsp;naše činnost neodporuje žádnému zákonu téhle republiky. A&nbsp;oni? Nebyli vůbec schopní argumentovat. Měli nějaké vlastní posudky, špatné a&nbsp;neinformované, plné hysterie a&nbsp;emocionálních výlevů nad devastací krajiny. Jako by&nbsp;nechali rozum někde v&nbsp;posluchárnách. O&nbsp;plánech na&nbsp;rekultivaci nechtěli slyšet. Stejně jako vy&nbsp;požadovali okamžité zastavení těžby. Pochopitelně jsme se&nbsp;nedohodli. Titanie je&nbsp;vynikající prosperující podnik, který drží hospodářství našeho státu nad vodou.“</span></p>
          <p class="chunk" data-nb-ref-number="137" data-nb-words="15" data-nb-chars="97"><span class="idea" data-nb-ref-number="137" id="idea137" data-nb-words="15" data-nb-chars="97">„A přírodu vody zbavuje. Na&nbsp;Vlhošti bývaly stovky pramenů, které jste rozryli jako divoké svině.“</span></p>
          <p class="chunk" data-nb-ref-number="138" data-nb-words="52" data-nb-chars="308"><span class="idea" data-nb-ref-number="138" id="idea138" data-nb-words="52" data-nb-chars="308">„Chcete mě&nbsp;urazit, a&nbsp;to&nbsp;se&nbsp;vám nepodaří. Je&nbsp;mi&nbsp;vás líto, je&nbsp;mi&nbsp;líto vašeho jednostranného, umanutého, ano – totalitního myšlení. I&nbsp;já&nbsp;bych mohla volit urážlivá slova, například vyjádřit se&nbsp;o&nbsp;vás jako o&nbsp;zeleném mozku. Dřív se&nbsp;tak říkalo důstojníkům lidové armády, dneska to&nbsp;lépe sedí na&nbsp;ekologické aktivisty.“</span></p>
          <p class="chunk" data-nb-ref-number="139" data-nb-words="21" data-nb-chars="133"><span class="idea" data-nb-ref-number="139" id="idea139" data-nb-words="21" data-nb-chars="133">„Když už, tak zelené srdce, paní předsedkyně, to&nbsp;by&nbsp;bylo případnější. Jsme přece samá emoce a&nbsp;hysterie, rozum necháváme někde jinde.“</span></p>
          <p class="chunk" data-nb-ref-number="140" data-nb-words="84" data-nb-chars="515"><span class="idea" data-nb-ref-number="140" id="idea140" data-nb-words="84" data-nb-chars="515">„Tak vidíte, že&nbsp;jste od&nbsp;nich, kdybyste aspoň nelhal. Ale abychom to&nbsp;zkrátili, pane teroristo se&nbsp;zeleným srdcem, já&nbsp;tu&nbsp;dokumentaci o&nbsp;činnosti Titanie dám klidně i&nbsp;vám.“ Došla do&nbsp;sekretáře pro nějaká lejstra. Vrtěl jsem hlavou, že&nbsp;je&nbsp;nechci vidět, ale stejně mi&nbsp;je&nbsp;donesla. „Opakuju, že&nbsp;všechno, co&nbsp;děláme, je&nbsp;legální, což vy&nbsp;o&nbsp;sobě říct nemůžete. Plán otvírky lomu, přípravy těžby a&nbsp;samotného dobývání kamene najdete tady, technický popis zde, přiloženo je&nbsp;povolení hornické činnosti od&nbsp;báňského úřadu v&nbsp;České Lípě.“</span></p>
          <p class="chunk" data-nb-ref-number="141" data-nb-words="10" data-nb-chars="53"><span class="idea" data-nb-ref-number="141" id="idea141" data-nb-words="10" data-nb-chars="53">„Tady ale vidím, že&nbsp;zrovna to&nbsp;má&nbsp;co&nbsp;nevidět vypršet.“</span></p>
          <p class="chunk" data-nb-ref-number="142" data-nb-words="101" data-nb-chars="587"><span class="idea" data-nb-ref-number="142" id="idea142" data-nb-words="101" data-nb-chars="587">„Už vedeme jednání s&nbsp;ředitelem o&nbsp;prodloužení na&nbsp;dalších deset let, měla by&nbsp;to&nbsp;být hotová věc. Vaši přátelé se&nbsp;na&nbsp;stejné adrese pokoušejí o&nbsp;opak, o&nbsp;zákaz činnosti. Prosím, na&nbsp;to&nbsp;mají právo, snažit se&nbsp;můžou, o&nbsp;co&nbsp;chtějí, když je&nbsp;to&nbsp;v&nbsp;mezích zákona. Ale ujišťuji vás, že&nbsp;nemají šanci – jistě si&nbsp;umíte představit, jaké odvádíme státu daně, a&nbsp;že&nbsp;by&nbsp;Česká Lípa jako krajové centrum přicházela zkrátka, to&nbsp;bych taky neřekla. Takže sečteno a&nbsp;podtrženo: vláda a&nbsp;úřady by&nbsp;se&nbsp;musely zbláznit, kdyby nám chtěly pozastavit činnost. Těžit budeme dál. A&nbsp;nezkoušejte mi&nbsp;ublížit, ničeho tím nedosáhnete.“</span></p>
          <p class="chunk" data-nb-ref-number="143" data-nb-words="5" data-nb-chars="46"><span class="idea" data-nb-ref-number="143" id="idea143" data-nb-words="5" data-nb-chars="46">„Vláda je&nbsp;vyměnitelná, úředníci nahraditelní.“</span></p>
          <p class="chunk" data-nb-ref-number="144" data-nb-words="74" data-nb-chars="428"><span class="idea" data-nb-ref-number="144" id="idea144" data-nb-words="74" data-nb-chars="428">„Já o&nbsp;tom nepochybuju,“ zasmála se, „ale na&nbsp;to, abyste je&nbsp;vyměnil nebo je&nbsp;nahradil jinými, jste příliš malý pán a&nbsp;vaši kamarádi taky, ti&nbsp;totiž budí v&nbsp;lidech akorát odpor. Víte, kolik místních by&nbsp;s&nbsp;ukončením těžby přišlo o&nbsp;práci? A&nbsp;že&nbsp;je&nbsp;tady zaměstnanost mizerná, poté co&nbsp;se&nbsp;zavřely uranové doly. Ostatně jsou lidé, kteří je&nbsp;chtějí zase otevřít. Těžit kámen ještě nemusí být tak strašné, když to&nbsp;domyslíte do&nbsp;důsledků. Chápete?“</span></p>
          <p class="chunk" data-nb-ref-number="145" data-nb-words="47" data-nb-chars="257"><span class="idea" data-nb-ref-number="145" id="idea145" data-nb-words="47" data-nb-chars="257">„Nechápu. A&nbsp;nemám žádné kamarády. A&nbsp;je&nbsp;mi&nbsp;jedno, jestli zdejší lidi přijdou o&nbsp;práci, nebo ne. Vím jen, že&nbsp;jste mně i&nbsp;jim ukradli horu a&nbsp;spolu s&nbsp;horou vodu. Pokud to&nbsp;ani ono nemůžu získat zpátky, musím vás aspoň zastavit, abyste nenapáchali ještě horší zlo.“</span></p>
          <p class="chunk" data-nb-ref-number="146" data-nb-words="46" data-nb-chars="250"><span class="idea" data-nb-ref-number="146" id="idea146" data-nb-words="46" data-nb-chars="250">Zvednu stoh dokumentů, jimiž mě&nbsp;obdařila, a&nbsp;hodím jí&nbsp;ho&nbsp;na&nbsp;hlavu. Nevykřikne ani se&nbsp;neotřese. Lejstra jí&nbsp;stékají po&nbsp;těle a&nbsp;ona zůstává nedotčena, vždyť jsou to&nbsp;jen slova a&nbsp;ona má&nbsp;hroší kůži. Její úsměšek mi&nbsp;uvízne v&nbsp;oku jako střep od&nbsp;ledové královny.</span></p>
          <p class="chunk" data-nb-ref-number="147" data-nb-words="26" data-nb-chars="155"><span class="idea" data-nb-ref-number="147" id="idea147" data-nb-words="26" data-nb-chars="155">„Když nechcete, prosím,“ řekne bezbarvým hlasem. „Nechám vás v&nbsp;klidu odejít, ale víckrát ať&nbsp;vás nevidím. Jinak si&nbsp;to&nbsp;s&nbsp;vámi vyřídí ochranka a&nbsp;pak policie.“</span></p>
          <p class="chunk" data-nb-ref-number="148" data-nb-words="32" data-nb-chars="211"><span class="idea" data-nb-ref-number="148" id="idea148" data-nb-words="32" data-nb-chars="211">Vchází hlídač. Když mě&nbsp;vidí, překvapeně otevře pusu a&nbsp;pohlédne na&nbsp;Brianovovou. Ta&nbsp;zaváhá. Není si&nbsp;jista, nakolik jí&nbsp;jsem v&nbsp;přítomnosti bodyguarda nebezpečný. Přeběhnu pokoj a&nbsp;otevřeným oknem vyskočím do&nbsp;zahrady.</span></p>
          <p class="chunk" data-nb-ref-number="149" data-nb-words="11" data-nb-chars="68"><span class="idea" data-nb-ref-number="149" id="idea149" data-nb-words="11" data-nb-chars="68">„Tady mi&nbsp;nestřílej, hňupe,“ slyším sykot hada. „Chytni mi&nbsp;ho&nbsp;venku.“</span></p>
          <p class="chunk" data-nb-ref-number="150" data-nb-words="61" data-nb-chars="317"><span class="idea" data-nb-ref-number="150" id="idea150" data-nb-words="61" data-nb-chars="317">Ale než strážný oběhne dům, už&nbsp;jsem u&nbsp;zdi, za&nbsp;níž, jak vím, je&nbsp;silnice. Stojí tu&nbsp;strom, je&nbsp;to&nbsp;akát, na&nbsp;dálku cítím v&nbsp;jeho žilách vodu. Napřahuje ke&nbsp;mně větve jako vlídnou náruč. Trny mi&nbsp;trhají dlaně a&nbsp;čelo, když šplhám vzhůru, ta&nbsp;malá oběť stojí za&nbsp;to, protože budu zachráněn. Našel jsem svůj žebřík a&nbsp;stoupám po&nbsp;něm.</span></p>
        </section>
        <section>
          <p class="chunk" data-nb-ref-number="151" data-nb-words="30" data-nb-chars="188"><span class="idea" data-nb-ref-number="151" id="idea151" data-nb-words="30" data-nb-chars="188">Nechávají mě&nbsp;čekat. Na&nbsp;botách mám bláto a&nbsp;jehličí. Vyhaslý doutník odložím na&nbsp;plechový talíř popelníku. Je&nbsp;středa, nejhorší den v&nbsp;týdnu. Den úředníků okresního báňského úřadu v&nbsp;České Lípě.</span></p>
          <p class="chunk" data-nb-ref-number="152" data-nb-words="114" data-nb-chars="678"><span class="idea" data-nb-ref-number="152" id="idea152" data-nb-words="114" data-nb-chars="678">Když se&nbsp;dveře ředitelské kanceláře dlouho neotvírají, zabouchám na&nbsp;ně. Potah z&nbsp;umělé kůže rány ztlumí na&nbsp;sotva slyšitelné klepání. Dveře se&nbsp;nicméně otevřou. Stojí v&nbsp;nich jeliman, jméno mu&nbsp;není rozumět, zato funkce – asistent ředitele – zní jasně. Protiví se&nbsp;mi, ale ublížit mu&nbsp;nechci. Dušuje se, že&nbsp;pan ředitel se&nbsp;dozví cokoli, co&nbsp;mají občané na&nbsp;srdci ohledně těžby. Ptá se, jestli bydlím ve&nbsp;strategické oblasti. Zvednu obočí. Popraskal mi&nbsp;po&nbsp;odstřelech dům? Zbláznil se&nbsp;mi&nbsp;z&nbsp;rámusu pes? Zasměju se&nbsp;a&nbsp;vrtím hlavou – ne, ve&nbsp;strategické oblasti nebydlím, dřív, to&nbsp;ano. Asistent řekne: pan Kreuz nemá čas ani energii na&nbsp;to, aby vyslechl každého zvlášť, svou stížnost předložte mně.</span></p>
          <p class="chunk" data-nb-ref-number="153" data-nb-words="21" data-nb-chars="129"><span class="idea" data-nb-ref-number="153" id="idea153" data-nb-words="21" data-nb-chars="129">Pak mě&nbsp;požádá o&nbsp;občanský průkaz. Nic takového nemám, odpovím. Mám ale šlechtický titul, může si&nbsp;mě&nbsp;vyhledat ve&nbsp;starých matrikách.</span></p>
          <p class="chunk" data-nb-ref-number="154" data-nb-words="14" data-nb-chars="81"><span class="idea" data-nb-ref-number="154" id="idea154" data-nb-words="14" data-nb-chars="81">Jako kdybych nic neřekl. Pokud nemám občanku, šveholí, musí mě&nbsp;požádat o&nbsp;můj pas.</span></p>
          <p class="chunk" data-nb-ref-number="155" data-nb-words="186" data-nb-chars="1147"><span class="idea" data-nb-ref-number="155" id="idea155" data-nb-words="186" data-nb-chars="1147">Vytáhnu ho&nbsp;z&nbsp;kapsy, podám mu&nbsp;ho, pak stáhnu ruku zpět a&nbsp;zas ho&nbsp;schovám. Nechci to&nbsp;policajtům ulehčovat. Jeliman pokrčí rameny a&nbsp;zavře dveře. Vracím se&nbsp;na&nbsp;své místo na&nbsp;chodbě. Čekám v&nbsp;kuřáckém koutku, vtěsnán ve&nbsp;výklenku mezi zaprášenými fíkusy. Vykouřím ještě dva holandské doutníky. Ve&nbsp;čtyři asistent odchází. Kutí něco s&nbsp;přenosným telefonem a&nbsp;projde kolem mě&nbsp;bez povšimnutí. Chvíli před pátou se&nbsp;otevřou jiné polstrované dveře, neoznačené žádnou cedulkou. Ruku na&nbsp;klice drží asi čtyřicetiletý muž v&nbsp;šedém obleku, s&nbsp;umolousanými kalhotami a&nbsp;odřenou aktovkou pod paží. Karel Kreuz osobně, podsaditý a&nbsp;obtloustlý, s&nbsp;bachratým nosem, řídnoucími, na&nbsp;krátkého ježka ostříhanými vlasy a&nbsp;tvářemi poškrábanými tupou žiletkou. Překvapeně začichá a&nbsp;rozhlédne se. Nevidí mě. Zaklapne dveře kanceláře a&nbsp;udělá těžkopádný, osudu odevzdaný krok. Pak udělá druhý – a&nbsp;upadne přes mou nastavenou nohu. Zachytím ho, váží snad metrák, a&nbsp;postavím na&nbsp;nohy. Zvednu mu&nbsp;aktovku a&nbsp;dám si&nbsp;ji&nbsp;za&nbsp;záda. Sleduji jeho oči, které začaly v&nbsp;panice rychle mrkat. Jistě – byl varován. Položím mu&nbsp;ruku na&nbsp;rameno a&nbsp;ukážu na&nbsp;jednu z&nbsp;oprýskaných židlí. Kromě nás dvou je&nbsp;chodba prázdná.</span></p>
          <p class="chunk" data-nb-ref-number="156" data-nb-words="110" data-nb-chars="636"><span class="idea" data-nb-ref-number="156" id="idea156" data-nb-words="110" data-nb-chars="636">Potí se, v&nbsp;tváři soustředěný výraz. Vidí, že&nbsp;nemám zbraň, a&nbsp;rozhodne se&nbsp;využít situace. Pohybem naučeným v&nbsp;kursech sebeobrany mi&nbsp;rozrazí ruce do&nbsp;stran. Aktovka odletí a&nbsp;porazí popelník. Ozve se&nbsp;plechový rachot, oba se&nbsp;ohlédneme po&nbsp;zvuku. Pobaveně se&nbsp;zašklebím a&nbsp;vzápětí dostanu ránu. Kreuz mě&nbsp;pravačkou praští do&nbsp;krku, kousek pod levé ucho. Bolí to, ale neochromí. Nešťastný výraz jeho obličeje prozrazuje, že&nbsp;s&nbsp;tím ani nebylo počítáno. Bránil se, aby se&nbsp;neřeklo. Zvednu nohu a&nbsp;kopnu ho&nbsp;do&nbsp;žeber, spíš do&nbsp;něj strčím, ne&nbsp;moc silně. Ochotně se&nbsp;sveze na&nbsp;židli a&nbsp;odtud na&nbsp;hnědé linoleum. Vypadá, jako by&nbsp;si&nbsp;oddechl, že&nbsp;bojování má&nbsp;za&nbsp;sebou.</span></p>
          <p class="chunk" data-nb-ref-number="157" data-nb-words="35" data-nb-chars="217"><span class="idea" data-nb-ref-number="157" id="idea157" data-nb-words="35" data-nb-chars="217">Zavolá o&nbsp;pomoc, je&nbsp;to&nbsp;podivný, ochraptělý křik, okamžitě zanikající v&nbsp;tichu tmavé chodby. Dlaněmi si&nbsp;zakrývá obličej, třese se&nbsp;strachy. V&nbsp;očekávání smrtící rány se&nbsp;mění v&nbsp;naříkající dítě, moc nad ním získala hysterie.</span></p>
          <p class="chunk" data-nb-ref-number="158" data-nb-words="19" data-nb-chars="100"><span class="idea" data-nb-ref-number="158" id="idea158" data-nb-words="19" data-nb-chars="100">Skloním se&nbsp;k&nbsp;němu, z&nbsp;vlasů mi&nbsp;skápne kapka a&nbsp;zapadne mu&nbsp;mezi prsty. Ty&nbsp;se&nbsp;okamžitě křečovitě sevřou.</span></p>
          <p class="chunk" data-nb-ref-number="159" data-nb-words="22" data-nb-chars="122"><span class="idea" data-nb-ref-number="159" id="idea159" data-nb-words="22" data-nb-chars="122">„Mokré vlasy! Říkala, že&nbsp;jste měl mokré vlasy. Vytopil jste jí&nbsp;barák a&nbsp;vyhrožoval. Dám vám všechno – jenom mě&nbsp;nechte jít.“</span></p>
          <p class="chunk" data-nb-ref-number="160" data-nb-words="14" data-nb-chars="74"><span class="idea" data-nb-ref-number="160" id="idea160" data-nb-words="14" data-nb-chars="74">„Karel Kreuz?“ Zvedám ho, choulí se&nbsp;do&nbsp;sebe a&nbsp;kdovíproč se&nbsp;drží za&nbsp;břicho.</span></p>
          <p class="chunk" data-nb-ref-number="161" data-nb-words="3" data-nb-chars="16"><span class="idea" data-nb-ref-number="161" id="idea161" data-nb-words="3" data-nb-chars="16">„Nechte mě&nbsp;být!“</span></p>
          <p class="chunk" data-nb-ref-number="162" data-nb-words="11" data-nb-chars="66"><span class="idea" data-nb-ref-number="162" id="idea162" data-nb-words="11" data-nb-chars="66">„V úředních hodinách jste mě&nbsp;nepřijal, tak si&nbsp;chci promluvit teď.“</span></p>
          <p class="chunk" data-nb-ref-number="163" data-nb-words="4" data-nb-chars="24"><span class="idea" data-nb-ref-number="163" id="idea163" data-nb-words="4" data-nb-chars="24">„Vy jste ten terorista.“</span></p>
          <p class="chunk" data-nb-ref-number="164" data-nb-words="27" data-nb-chars="183"><span class="idea" data-nb-ref-number="164" id="idea164" data-nb-words="27" data-nb-chars="183">„A vy&nbsp;jste Karel Kreuz, jestli se&nbsp;nemýlím. Ředitel nejzkorumpovanějšího úřadu v&nbsp;zemi, vzděláním ekonom, bývalý podnikatel, co&nbsp;zkazil, na&nbsp;co&nbsp;sáhl. Dnes výkonný úředník. Proklínám vás.“</span></p>
          <p class="chunk" data-nb-ref-number="165" data-nb-words="28" data-nb-chars="163"><span class="idea" data-nb-ref-number="165" id="idea165" data-nb-words="28" data-nb-chars="163">Vyvalí na&nbsp;mě&nbsp;oči. „Ten terorista s&nbsp;mokrými vlasy. Do&nbsp;prdele. Žádal jsem policii o&nbsp;ochranu, ale ti&nbsp;pitomci se&nbsp;ještě nerozhodli, jestli ji&nbsp;přidělí. Jsou moc pomalí.“</span></p>
          <p class="chunk" data-nb-ref-number="166" data-nb-words="17" data-nb-chars="90"><span class="idea" data-nb-ref-number="166" id="idea166" data-nb-words="17" data-nb-chars="90">Hlas se&nbsp;mu&nbsp;trochu uklidnil. Nechám ho, aby se&nbsp;posadil na&nbsp;židli, sám nad ním zůstávám stát.</span></p>
          <p class="chunk" data-nb-ref-number="167" data-nb-words="7" data-nb-chars="38"><span class="idea" data-nb-ref-number="167" id="idea167" data-nb-words="7" data-nb-chars="38">„To máte smůlu. Říká vám něco Vlhošť?“</span></p>
          <p class="chunk" data-nb-ref-number="168" data-nb-words="11" data-nb-chars="78"><span class="idea" data-nb-ref-number="168" id="idea168" data-nb-words="11" data-nb-chars="78">„Samozřejmě. Na&nbsp;stole mi&nbsp;leží žádost o&nbsp;povolení prodloužit hornickou činnost.“</span></p>
          <p class="chunk" data-nb-ref-number="169" data-nb-words="2" data-nb-chars="13"><span class="idea" data-nb-ref-number="169" id="idea169" data-nb-words="2" data-nb-chars="13">„Udělíte ho?“</span></p>
          <p class="chunk" data-nb-ref-number="170" data-nb-words="31" data-nb-chars="196"><span class="idea" data-nb-ref-number="170" id="idea170" data-nb-words="31" data-nb-chars="196">„Nemám důvod ho&nbsp;neudělit. I&nbsp;když jsou zde protesty ekologických aktivistů. Vy&nbsp;k&nbsp;nim prý nepatříte, ale taky nechcete, abych to&nbsp;povolení Titanii dal. Můžu veškeré práce na&nbsp;Vlhošti nechat zastavit.“</span></p>
          <p class="chunk" data-nb-ref-number="171" data-nb-words="3" data-nb-chars="18"><span class="idea" data-nb-ref-number="171" id="idea171" data-nb-words="3" data-nb-chars="18">„Co tak najednou?“</span></p>
          <p class="chunk" data-nb-ref-number="172" data-nb-words="27" data-nb-chars="154"><span class="idea" data-nb-ref-number="172" id="idea172" data-nb-words="27" data-nb-chars="154">„Mám rodinu. Mějte ohled na&nbsp;moje děti. Nezabíjejte mě. Neuděláte to, že&nbsp;ne? Nejste typ, co&nbsp;nechává časované bomby v&nbsp;metru. Říkali to. Psaly o&nbsp;vás noviny.“</span></p>
          <p class="chunk" data-nb-ref-number="173" data-nb-words="20" data-nb-chars="120"><span class="idea" data-nb-ref-number="173" id="idea173" data-nb-words="20" data-nb-chars="120">Zachechtal jsem se. „Vidím, že&nbsp;ďábel by&nbsp;ve&nbsp;vás našel advokáta. Vy&nbsp;musíte být superúředník. Ale neviňátko nejste, že&nbsp;ne?“</span></p>
          <p class="chunk" data-nb-ref-number="174" data-nb-words="28" data-nb-chars="169"><span class="idea" data-nb-ref-number="174" id="idea174" data-nb-words="28" data-nb-chars="169">„Jsem jenom úředník. Kdybych nerozhodoval já, rozhodovali by&nbsp;jiní. Původní povolení k&nbsp;těžbě bylo uděleno před více než deseti lety, kde jsem já&nbsp;tehdy byl? Už&nbsp;ani nevím.“</span></p>
          <p class="chunk" data-nb-ref-number="175" data-nb-words="22" data-nb-chars="143"><span class="idea" data-nb-ref-number="175" id="idea175" data-nb-words="22" data-nb-chars="143">„Škodíte zemi, škodíte vodě, škodíte zvířatům a&nbsp;škodíte lidem. Odejděte od&nbsp;toho, než se&nbsp;stane něco strašného. A&nbsp;předtím zaražte Titanii těžbu.“</span></p>
          <p class="chunk" data-nb-ref-number="176" data-nb-words="20" data-nb-chars="109"><span class="idea" data-nb-ref-number="176" id="idea176" data-nb-words="20" data-nb-chars="109">Něco v&nbsp;mém hlase mu&nbsp;znovu nahnalo strach. „Nechte mě. Jsem otec dvou malých dětí! Nemůžete mě&nbsp;jen tak zabít!“</span></p>
          <p class="chunk" data-nb-ref-number="177" data-nb-words="26" data-nb-chars="134"><span class="idea" data-nb-ref-number="177" id="idea177" data-nb-words="26" data-nb-chars="134">Vzal jsem toho otce dvou malých dětí za&nbsp;ucho a&nbsp;pořádně ho&nbsp;za&nbsp;něj vytahal. „Tak vykonejte, co&nbsp;po&nbsp;vás chci, a&nbsp;děti nepřijdou o&nbsp;tatínka.“</span></p>
          <p class="chunk" data-nb-ref-number="178" data-nb-words="14" data-nb-chars="89"><span class="idea" data-nb-ref-number="178" id="idea178" data-nb-words="14" data-nb-chars="89">„Na mně to&nbsp;přece nezáleží!“ zařičel. Ve&nbsp;vzduchu ztěžklém vůní doutníků začpěl kyselý pot.</span></p>
          <p class="chunk" data-nb-ref-number="179" data-nb-words="50" data-nb-chars="272"><span class="idea" data-nb-ref-number="179" id="idea179" data-nb-words="50" data-nb-chars="272">„Jak to, že&nbsp;ne? To&nbsp;říkáte všichni. Laudon se&nbsp;odvolal na&nbsp;Otrlu, Otrla na&nbsp;Brianovovou, Brianovová na&nbsp;vás. A&nbsp;všichni v&nbsp;tom máte prsty. Všichni jste lidské bytosti, z&nbsp;vody se&nbsp;skládáte a&nbsp;bez vody se&nbsp;neobejdete ani den, a&nbsp;přece děláte všechno pro to, abyste o&nbsp;ni&nbsp;navždy přišli.“</span></p>
          <p class="chunk" data-nb-ref-number="180" data-nb-words="38" data-nb-chars="209"><span class="idea" data-nb-ref-number="180" id="idea180" data-nb-words="38" data-nb-chars="209">Vypadá zmateně. „Můj hlas je&nbsp;pouze poradní. Já&nbsp;řeknu ne, v&nbsp;Praze řeknou ano, a&nbsp;ještě mě&nbsp;vyhodí. Všechno se&nbsp;rozhoduje v&nbsp;Praze. A&nbsp;vody je&nbsp;dost – co&nbsp;naše Novomlýnská přehrada? Lepší koupání než v&nbsp;Máchově jezeře.“</span></p>
          <p class="chunk" data-nb-ref-number="181" data-nb-words="40" data-nb-chars="239"><span class="idea" data-nb-ref-number="181" id="idea181" data-nb-words="40" data-nb-chars="239">„Co to&nbsp;žvaníte? Chcete mi&nbsp;opravdu namluvit, že&nbsp;o&nbsp;Vlhošti se&nbsp;rozhoduje sto kilometrů odtud? A&nbsp;ta&nbsp;přehrada by&nbsp;zasloužila vypustit. Je&nbsp;to&nbsp;dobrá, čistá, hygienická, ale mrtvá voda. Živá voda byla v&nbsp;rybnících; ty&nbsp;jste zatopili spolu s&nbsp;vesnicí.“</span></p>
          <p class="chunk" data-nb-ref-number="182" data-nb-words="24" data-nb-chars="124"><span class="idea" data-nb-ref-number="182" id="idea182" data-nb-words="24" data-nb-chars="124">„Jak to&nbsp;– my? To&nbsp;už&nbsp;je&nbsp;dávno. Co&nbsp;my&nbsp;zmůžeme? Takhle to&nbsp;tady opravdu chodí, probuďte se. Kde jste žil posledních dvacet let?“</span></p>
          <p class="chunk" data-nb-ref-number="183" data-nb-words="2" data-nb-chars="10"><span class="idea" data-nb-ref-number="183" id="idea183" data-nb-words="2" data-nb-chars="10">„Dvě stě.“</span></p>
          <p class="chunk" data-nb-ref-number="184" data-nb-words="103" data-nb-chars="600"><span class="idea" data-nb-ref-number="184" id="idea184" data-nb-words="103" data-nb-chars="600">„Tak dvě stě. Když si&nbsp;v&nbsp;Praze vzpomenou, můžou s&nbsp;okamžitou platností ukončit těžbu uhlí třeba na&nbsp;celém Ostravsku, a&nbsp;když budou chtít zatopit příbramské uranové doly, udělají to. Kámen je&nbsp;pro ně&nbsp;prkotina, vedlejší výnosy, přidružená výroba. Voda se&nbsp;počítá na&nbsp;hospodářsky využitelné kubíky, jinak o&nbsp;ni&nbsp;není zájem, vždyť je&nbsp;jí&nbsp;všude tolik – nejsme v&nbsp;Africe. Musím vám vysvětlovat, že&nbsp;oni chtějí, aby se&nbsp;těžilo co&nbsp;možná nejvíc a&nbsp;všude? Ekonomické výsledky můžou být sice mizivé, a&nbsp;přesto budou trvat na&nbsp;tom, aby se&nbsp;Vlhošť dotěžila a&nbsp;aby se&nbsp;otevřely lomy i&nbsp;na&nbsp;okolních kopcích. Další na&nbsp;řadě bude Šedina.“</span></p>
          <p class="chunk" data-nb-ref-number="185" data-nb-words="1" data-nb-chars="8"><span class="idea" data-nb-ref-number="185" id="idea185" data-nb-words="1" data-nb-chars="8">„Nikdy!“</span></p>
          <p class="chunk" data-nb-ref-number="186" data-nb-words="92" data-nb-chars="535"><span class="idea" data-nb-ref-number="186" id="idea186" data-nb-words="92" data-nb-chars="535">„Ale ano a&nbsp;to&nbsp;si&nbsp;pište, že&nbsp;já&nbsp;o&nbsp;tom rozhodovat nebudu. Nanejvýš to&nbsp;pak budu koordinovat, dělat dílčí rozhodnutí. Ale výběrové řízení na&nbsp;těžební firmu se&nbsp;vypíše v&nbsp;Praze a&nbsp;zas v&nbsp;něm budou hrát roli známosti a&nbsp;úplatky. Já&nbsp;jsem nanejvýš prodloužená ruka v&nbsp;regionu, ale hlava – ta&nbsp;je&nbsp;v&nbsp;Praze. Jestli chcete mermomocí někoho odkráglovat, zaměřte se&nbsp;na&nbsp;grázly tam, na&nbsp;ty, co&nbsp;mi&nbsp;faxují svoje milostivá rozhodnutí. Zemský hornický úřad. Šéfuje mu&nbsp;nějaký Kostryba, David Kostryba, pokud se&nbsp;nepletu. Trochu ho&nbsp;znám – škoda toho parchanta nebude.“</span></p>
          <p class="chunk" data-nb-ref-number="187" data-nb-words="5" data-nb-chars="28"><span class="idea" data-nb-ref-number="187" id="idea187" data-nb-words="5" data-nb-chars="28">„Vy byste ho&nbsp;odepsal? Proč?“</span></p>
          <p class="chunk" data-nb-ref-number="188" data-nb-words="79" data-nb-chars="462"><span class="idea" data-nb-ref-number="188" id="idea188" data-nb-words="79" data-nb-chars="462">„Je to&nbsp;syčák k&nbsp;pohledání. Z&nbsp;titulu své funkce má&nbsp;rozhodovat, kolik a&nbsp;jak smějí těžební podniky dobývat, musí být teda absolutně nestranný. Přitom se&nbsp;o&nbsp;něm říká, že&nbsp;drží slušný balík akcií Titanie – prostřednictvím nějakých příbuzných, nebo koho. Já&nbsp;bych jeho místo zastával mnohem líp, mě&nbsp;by&nbsp;neuplatili. Jenže on&nbsp;je&nbsp;Pražák, vyzná se&nbsp;v&nbsp;tlačenici a&nbsp;má&nbsp;kamarády ve&nbsp;vládě. Ve&nbsp;srovnání s&nbsp;ním jsem vesnický balík. Nás venkovany ke&nbsp;korytům v&nbsp;Praze nikdy nikdo nepustí.“</span></p>
          <p class="chunk" data-nb-ref-number="189" data-nb-words="6" data-nb-chars="36"><span class="idea" data-nb-ref-number="189" id="idea189" data-nb-words="6" data-nb-chars="36">„Vy si&nbsp;toho člověka vůbec nevážíte?“</span></p>
          <p class="chunk" data-nb-ref-number="190" data-nb-words="7" data-nb-chars="39"><span class="idea" data-nb-ref-number="190" id="idea190" data-nb-words="7" data-nb-chars="39">„Ani trochu, je&nbsp;to&nbsp;vyžírka a&nbsp;podrazák.“</span></p>
          <p class="chunk" data-nb-ref-number="191" data-nb-words="6" data-nb-chars="35"><span class="idea" data-nb-ref-number="191" id="idea191" data-nb-words="6" data-nb-chars="35">„Tak proč ho&nbsp;posloucháte na&nbsp;slovo?“</span></p>
          <p class="chunk" data-nb-ref-number="192" data-nb-words="19" data-nb-chars="96"><span class="idea" data-nb-ref-number="192" id="idea192" data-nb-words="19" data-nb-chars="96">„A co&nbsp;mi&nbsp;zbývá? Musím živit rodinu. Víte vy, co&nbsp;to&nbsp;dalo práce, než jsem se&nbsp;vyšvihl na&nbsp;ředitele?“</span></p>
          <p class="chunk" data-nb-ref-number="193" data-nb-words="4" data-nb-chars="24"><span class="idea" data-nb-ref-number="193" id="idea193" data-nb-words="4" data-nb-chars="24">„Umím si&nbsp;to&nbsp;představit.“</span></p>
          <p class="chunk" data-nb-ref-number="194" data-nb-words="9" data-nb-chars="44"><span class="idea" data-nb-ref-number="194" id="idea194" data-nb-words="9" data-nb-chars="44">„Tak vidíte, já&nbsp;to&nbsp;dokázal a&nbsp;jsem teď tady.“</span></p>
          <p class="chunk" data-nb-ref-number="195" data-nb-words="5" data-nb-chars="22"><span class="idea" data-nb-ref-number="195" id="idea195" data-nb-words="5" data-nb-chars="22">„A jste na&nbsp;sebe hrdý.“</span></p>
          <p class="chunk" data-nb-ref-number="196" data-nb-words="25" data-nb-chars="157"><span class="idea" data-nb-ref-number="196" id="idea196" data-nb-words="25" data-nb-chars="157">„Jsem, proč to&nbsp;nepřiznat? Pracovat pod takovým člověkem jako Kostryba chce pořádně silný žaludek a&nbsp;já&nbsp;takový žaludek mám. Ten něco snese.“ Pohladí si&nbsp;břicho.</span></p>
          <p class="chunk" data-nb-ref-number="197" data-nb-words="17" data-nb-chars="100"><span class="idea" data-nb-ref-number="197" id="idea197" data-nb-words="17" data-nb-chars="100">Znechutil mě. Nechávám ho&nbsp;tam samotného s&nbsp;jeho radostí, že&nbsp;se&nbsp;mu&nbsp;podařilo vyváznout se&nbsp;zdravou kůží.</span></p>
        </section>
        <section>
          <p class="chunk" data-nb-ref-number="198" data-nb-words="129" data-nb-chars="756"><span class="idea" data-nb-ref-number="198" id="idea198" data-nb-words="129" data-nb-chars="756">O&nbsp;zatopení mého kraje se&nbsp;rozhodlo po&nbsp;válce, tamní kopce se&nbsp;začaly odtěžovat krátce nato. Vysoké bylo poníženo, nízké povýšeno. Nebylo psáno, že&nbsp;to&nbsp;tak bude? Možná si&nbsp;to&nbsp;někdo špatně vysvětlil. Krajina ztratila své dominanty i&nbsp;své propasti, zploštila se&nbsp;– stejně jako duše lidí, kteří v&nbsp;ní&nbsp;– a&nbsp;z&nbsp;ní&nbsp;– žijí. Česká část obyvatel Staré Vsi byla rozstrkána po&nbsp;okolí, většina skončila na&nbsp;panelových sídlištích v&nbsp;České Lípě, z&nbsp;jejich dětí jsou buď horníci v&nbsp;uranových dolech, dnes nezaměstnaní, či&nbsp;jejich manželky. Kam se&nbsp;podělo německé obyvatelstvo Staré Vsi? Bylo vyhnáno za&nbsp;hranice. Kdyby ti&nbsp;lidé směli zůstat, asi by&nbsp;o&nbsp;svém kraji nenechali rozhodovat jiné. Ještě by&nbsp;tu&nbsp;stál kámen na&nbsp;kameni a&nbsp;čtrnáct rybníků a&nbsp;jedna vesnice by&nbsp;se&nbsp;neztratilo v&nbsp;jediné přehradě.</span></p>
          <p class="chunk" data-nb-ref-number="199" data-nb-words="122" data-nb-chars="731"><span class="idea" data-nb-ref-number="199" id="idea199" data-nb-words="122" data-nb-chars="731">Země řve bolestí, vidím její vytřeštěné oči, její dokořán rozevřená ústa: Spící panna už&nbsp;nedříme, už&nbsp;nezívá, je&nbsp;to&nbsp;skála volající o&nbsp;pomoc. Ležím v&nbsp;novém mělkém rybníčku kus cesty od&nbsp;Provodína a&nbsp;skrz průzračnou vodu hledím na&nbsp;tmavnoucí nebe. Čekám. Na&nbsp;břehu se&nbsp;vrší hromady bílého písku, opodál odkrývá travnatý drn lopata bagru. Pod trávou je&nbsp;písek, zdánlivě nevyčerpatelná zásoba. Jámy se&nbsp;zaplňují vodou z&nbsp;Novozámeckého rybníka, ale jak dlouho tam ještě nějaká voda bude? Hladina klesá čím dál níž. Zato bílých vodnatých jizev v&nbsp;krajině přibývá. Ležím v&nbsp;jedné z&nbsp;nich a&nbsp;nevím, co&nbsp;udělat, abych ji&nbsp;zahojil. Umím nahnat lidem strach, ale vždycky se&nbsp;oklepou a&nbsp;plundrují dál. Umím vykonat pomstu, ale od&nbsp;té&nbsp;je&nbsp;k&nbsp;nápravě strašně daleko.</span></p>
          <p class="chunk" data-nb-ref-number="200" data-nb-words="84" data-nb-chars="522"><span class="idea" data-nb-ref-number="200" id="idea200" data-nb-words="84" data-nb-chars="522">Začínám pochybovat o&nbsp;účinnosti teroru, který jsem rozpoutal ve&nbsp;jménu msty za&nbsp;rozrytou zemi, za&nbsp;ztracenou vodu. Terorista nemůže brát ohledy. Slova nejsou tak účinná jako činy. Bezmocným nezbývá než ležet a&nbsp;křičet. Otvírám ústa a&nbsp;zkouším napodobit Řvoucí pannu – k&nbsp;hladině však putuje jen gejzír bublinek. To&nbsp;je&nbsp;málo. Má&nbsp;pasivita jen přiměje nepřítele k&nbsp;větší aktivitě. Je&nbsp;třeba důrazně se&nbsp;postavit na&nbsp;odpor, a&nbsp;když je&nbsp;třeba, neváhat sáhnout po&nbsp;zbrani. Nemáme jinou šanci. Pokorně ležícím se&nbsp;dnes dostane jediného: kopance.</span></p>
          <p class="chunk" data-nb-ref-number="201" data-nb-words="122" data-nb-chars="735"><span class="idea" data-nb-ref-number="201" id="idea201" data-nb-words="122" data-nb-chars="735">Rypadlo stojí, na&nbsp;písečné jámy se&nbsp;snesl soumrak. Sedám si&nbsp;ve&nbsp;vodě ponořen po&nbsp;krk a&nbsp;rozhlížím se&nbsp;po&nbsp;světě lidí. Vidím postavu, krade se&nbsp;ze&nbsp;stínu lískových keřů a&nbsp;míří k&nbsp;buldozeru. Má&nbsp;něco pod paží. Není to&nbsp;Molotovův koktejl ani pekelný stroj. Je&nbsp;to&nbsp;velký svinutý papír. U&nbsp;železného kolosu je&nbsp;rozvinut, přitisknut na&nbsp;žlutý lak a&nbsp;přichycen v&nbsp;rozích čtyřmi ústřižky izolepy. Rozeznávám v&nbsp;šeru mrštné pohyby, dlouhé vlasy, zelenou bundu, modré kalhoty. Nedokážu určit, zda je&nbsp;to&nbsp;chlapec, nebo dívka. Než se&nbsp;potichu zvednu a&nbsp;vystoupím na&nbsp;břeh, jenž není žádným břehem, nýbrž okrajem mokvající rány, zmizí postava stejně nenápadně, jako se&nbsp;objevila. Jdu k&nbsp;plakátu, který tu&nbsp;zanechala, čtu velká, i&nbsp;v&nbsp;přítmí zřetelná, štětcem malovaná písmena:</span></p>
          <p class="chunk" data-nb-ref-number="202" data-nb-words="10" data-nb-chars="57"><em><span class="idea" data-nb-ref-number="202" id="idea202" data-nb-words="5" data-nb-chars="27">Ubírám tam, kde zbývá málo,<br></span>
<span class="idea" data-nb-ref-number="203" id="idea203" data-nb-words="5" data-nb-chars="30">přidávám tam, kde je&nbsp;nadbytek.</span></em></p>
        </section>
        <section>
          <p class="chunk" data-nb-ref-number="203" data-nb-words="6" data-nb-chars="33"><span class="idea" data-nb-ref-number="204" id="idea204" data-nb-words="6" data-nb-chars="33">A&nbsp;pod tím stojí menšími literami:</span></p>
          <p class="chunk" data-nb-ref-number="204" data-nb-words="5" data-nb-chars="30"><span class="idea" data-nb-ref-number="205" id="idea205" data-nb-words="5" data-nb-chars="30"><em>Děti vody jsou mými nepřáteli.</em></span></p>
        </section>
        <section>
          <p class="chunk" data-nb-ref-number="205" data-nb-words="18" data-nb-chars="114"><span class="idea" data-nb-ref-number="206" id="idea206" data-nb-words="18" data-nb-chars="114">Slova vložená do&nbsp;úst němému buldozeru. Určená komu: obsluze? Každému, kdo půjde kolem? Tím se&nbsp;má&nbsp;něčeho dosáhnout?</span></p>
          <p class="chunk" data-nb-ref-number="206" data-nb-words="97" data-nb-chars="588"><span class="idea" data-nb-ref-number="207" id="idea207" data-nb-words="97" data-nb-chars="588">To&nbsp;gesto je&nbsp;tak krásně donkichotské, že&nbsp;nad ním nemohu mávnout rukou. Potěšuje mě, utvrzuje mne v&nbsp;přesvědčení, že&nbsp;sám jednám správně, když žádám odpovědnost i&nbsp;od&nbsp;těch méně významných. Začal jsem u&nbsp;střelmistra v&nbsp;kamenolomu. Tihle jdou ještě níž: k&nbsp;dělníkovi, jenž neřídí vůbec nikoho, pouze svěřený stroj. Ani na&nbsp;okamžik nepochybuji, že&nbsp;plakát pochází z&nbsp;dílny mých údajných mladých přátel, které mi&nbsp;leckdo podsouvá a&nbsp;jež dosud neznám. Ale vím, že&nbsp;myslíme podobně. Děti vody jsou mými přáteli, o&nbsp;tom jsem přesvědčen. Dřív nebo později se&nbsp;setkáme. Nevím proč, ale trochu mi&nbsp;to&nbsp;nahání strach.</span></p>
        </section>
        <section>
          <p class="chunk" data-nb-ref-number="207" data-nb-words="139" data-nb-chars="894"><span class="idea" data-nb-ref-number="208" id="idea208" data-nb-words="139" data-nb-chars="894">Zemský hornický úřad sídlí v&nbsp;Lazarské ulici, je&nbsp;to&nbsp;tuctová patrová budova, kterou snadno přehlédnete. Dole je&nbsp;vestibul s&nbsp;vrátnicí, vzadu přednáškový sál, v&nbsp;podlažích nad ním kanceláře. Přijíždím před hlavní vchod, ulice je&nbsp;po&nbsp;obou stranách obsazená auty, tak svého orezlého saaba zaparkuju právě zde, našikmo v&nbsp;mezeře mezi tmavými limuzínami úředníků. Ještě nejsem venku, když z&nbsp;otáčecích dveří skleněné dvorany vybíhá ozbrojená stráž, není to&nbsp;policista, ale člen nějaké bezpečnostní agentury. Huláká na&nbsp;celou ulici, a&nbsp;když spatří cizí poznávací značku, začíná s&nbsp;posunčinou. Moje kšiltovka a&nbsp;odřená bunda se&nbsp;mu&nbsp;nezdají, pak z&nbsp;mých úst slyší češtinu a&nbsp;opět zvyšuje hlas. Chci mluvit s&nbsp;Kostrybou, říkám prostě. S&nbsp;panem Kostrybou, opakuje a&nbsp;dodává, že&nbsp;pokud jsem si&nbsp;předem nesmluvil schůzku, nemůžu s&nbsp;panem Kostrybou mluvit, zato musím ihned uvolnit přístup k&nbsp;budově, tady není veřejné parkoviště.</span></p>
          <p class="chunk" data-nb-ref-number="208" data-nb-words="121" data-nb-chars="844"><span class="idea" data-nb-ref-number="209" id="idea209" data-nb-words="121" data-nb-chars="844">Odjíždím a&nbsp;zahýbám vlevo, na&nbsp;velkém náměstí mě&nbsp;zastavuje červená. Na&nbsp;sedadle vedle mě&nbsp;leží noviny, ještě jsem je&nbsp;nestačil prolistovat. Teď si&nbsp;všimnu vlastní tváře na&nbsp;první straně, je&nbsp;vyvedená nepřesně a&nbsp;neuměle a&nbsp;postrádá jakoukoli uměleckou kvalitu. Je&nbsp;nakreslená počítačem. Nejnápadnější a&nbsp;také nejpovedenější jsou dlouhé zplihlé vlasy, malý pršavý nos a&nbsp;vypoulené oči ryby, čelist je&nbsp;nepovedená, příliš jemná, ale zarostlá a&nbsp;skutečnosti neodpovídá ani o&nbsp;polovinu snížené čelo. Pod tím charakteristika: Terorista, co&nbsp;vyhazuje do&nbsp;povětří těžební techniku. Nejspíš zhrzený intelektuál, možná vědec, pravděpodobně řízený ze&nbsp;zahraničí. Nejspíš člen Nové zelené internacionály, nadnárodní levicové ekologické organizace sídlící v&nbsp;Bernu. Typ výbušniny, s&nbsp;níž pracuje, tu&nbsp;není znám. Muž je&nbsp;přirovnán k&nbsp;nějakému Američanovi, který si&nbsp;říkal Unabomber.</span></p>
          <p class="chunk" data-nb-ref-number="209" data-nb-words="69" data-nb-chars="366"><span class="idea" data-nb-ref-number="210" id="idea210" data-nb-words="69" data-nb-chars="366">Usmívám se&nbsp;nad tím, jak se&nbsp;zase jednou netrefili. S&nbsp;úpravou zevnějšku nebudu mít skoro žádnou práci, podle té&nbsp;malůvky mě&nbsp;na&nbsp;ulici nikdo nepozná. Vůz stojící za&nbsp;mnou troubí, už&nbsp;dlouho mi&nbsp;svítí zelená. Šlapu na&nbsp;plyn ve&nbsp;chvíli, kdy ji&nbsp;vystřídá oranžová, a&nbsp;auto uvedu do&nbsp;pohybu až&nbsp;na&nbsp;červenou. V&nbsp;zrcátku dělám dlouhý nos na&nbsp;řidiče za&nbsp;sebou, zdá se&nbsp;mi, že&nbsp;má&nbsp;u&nbsp;huby pěnu.</span></p>
        </section>
        <section>
          <p class="chunk" data-nb-ref-number="210" data-nb-words="126" data-nb-chars="797"><span class="idea" data-nb-ref-number="211" id="idea211" data-nb-words="126" data-nb-chars="797">Uplynul týden, je&nbsp;pravé poledne. Dlouhý černý mercedes z&nbsp;autopůjčovny zaparkuju stejným způsobem jako posledně svůj saab – šikmo před vchodem do&nbsp;úřadu. Jinde v&nbsp;ulici není místo. Z&nbsp;vrátnice vybíhá ozbrojený mankurt, jiný než posledně, a&nbsp;než stačí otevřít pusu, podám mu&nbsp;klíčky a&nbsp;dvoutisícovou bankovku. Připojím poznámku, že&nbsp;on&nbsp;jistě parkování zvládne líp. Ukloní se&nbsp;jako lokaj. Když po&nbsp;chvíli ukazuji vrátnému své jméno v&nbsp;knize ohlášených návštěv, pozoruji z&nbsp;proskleného vestibulu, jak je&nbsp;mé&nbsp;auto vmanévrováno na&nbsp;chodník. Jdu k&nbsp;výtahu, v&nbsp;tmavošedém obleku se&nbsp;cítím dobře, v&nbsp;ruce se&nbsp;mi&nbsp;houpe hranatá aktovka. Dlouhé vlasy mám zastrčené pod límcem, jsou učesané a&nbsp;vypadají suché. Baron de&nbsp;Caus, občan Norského království, se&nbsp;přijel ujistit o&nbsp;bezpečnosti investic do&nbsp;těžby kamene v&nbsp;severních Čechách.</span></p>
          <p class="chunk" data-nb-ref-number="211" data-nb-words="94" data-nb-chars="572"><span class="idea" data-nb-ref-number="212" id="idea212" data-nb-words="94" data-nb-chars="572">Výtah mne vynáší do&nbsp;třetího patra, stříbřité dveře se&nbsp;tiše otvírají. Dlouhá chodba je&nbsp;osvětlena zářivkami, na&nbsp;zdech se&nbsp;leskne umělý mramor, vedle čalouněných křesílek jsou rozmístěny osvěžovače vzduchu. Kroky tlumí tlustý modrý běhoun. Dávám se&nbsp;vpravo, podle instrukcí vrátného. Z&nbsp;jedné kanceláře vyhlédne hlava s&nbsp;drdolem, na&nbsp;chvíli se&nbsp;ztratí, pak se&nbsp;žena objeví znova, teď spolu s&nbsp;nějakým mužem. Je&nbsp;v&nbsp;kabátě a&nbsp;s&nbsp;igelitovou taškou v&nbsp;ruce. Čas jsem si&nbsp;vybral dobře: sekretářka odchází na&nbsp;oběd a&nbsp;na&nbsp;nákup. Šéf kvůli důležité schůzce zůstává, už&nbsp;slyším, jak mu&nbsp;kručí v&nbsp;břiše.</span></p>
          <p class="chunk" data-nb-ref-number="212" data-nb-words="77" data-nb-chars="460"><span class="idea" data-nb-ref-number="213" id="idea213" data-nb-words="77" data-nb-chars="460">Žena si&nbsp;mě&nbsp;bystře přeměří, omluvně nakloní hlavu a&nbsp;prosmýkne se&nbsp;mezi mnou a&nbsp;mramorovou zdí. S&nbsp;úsměvem, který od&nbsp;ní&nbsp;musel odkoukat, mě&nbsp;muž zve dál. Jdu za&nbsp;ním prostorným sekretariátem, vcházíme do&nbsp;obrovské kanceláře. Stojí tu&nbsp;psací stůl z&nbsp;leštěného mahagonu, podél stěn je&nbsp;rozestaven masivní černý nábytek připomínající luxusní rakve. Na&nbsp;konferenčním stolku je&nbsp;položen tác a&nbsp;na&nbsp;něm stojí dva kouřící šálky s&nbsp;kávou. Muž ukáže na&nbsp;křeslo a&nbsp;počká, dokud si&nbsp;nesednu.</span></p>
          <p class="chunk" data-nb-ref-number="213" data-nb-words="82" data-nb-chars="508"><span class="idea" data-nb-ref-number="214" id="idea214" data-nb-words="82" data-nb-chars="508">Pak se&nbsp;pohodlně uvelebí naproti mně a&nbsp;přehodí si&nbsp;nohu přes nohu. Prohlíží si&nbsp;mě. Není to&nbsp;dobrý herec, v&nbsp;tváři se&nbsp;mu&nbsp;zračí nejistota. Neví, co&nbsp;si&nbsp;o&nbsp;mně má&nbsp;myslet, můj vzhled ho&nbsp;trochu mate. Na&nbsp;rtech mu&nbsp;nicméně pohrává nezávazný úsměv. Já&nbsp;vidím pozdního třicátníka blahobytného vzhledu, v&nbsp;drahém tmavočerveném obleku, s&nbsp;černou vestou a&nbsp;stříbřitou kravatou. Má&nbsp;pěstěné, nakulmované delší vlasy a&nbsp;pečlivě zastřižené vousy. Ty&nbsp;mají odvést pozornost od&nbsp;silných brýlí, které groteskně zmenšují vychytralé modré oči.</span></p>
          <p class="chunk" data-nb-ref-number="214" data-nb-words="18" data-nb-chars="105"><span class="idea" data-nb-ref-number="215" id="idea215" data-nb-words="18" data-nb-chars="105">„Baron de&nbsp;Caus? Glad to&nbsp;meet you, sir. Shall we&nbsp;speak English oder wünschen Sie lieber Deutsch sprechen?“</span></p>
          <p class="chunk" data-nb-ref-number="215" data-nb-words="25" data-nb-chars="158"><span class="idea" data-nb-ref-number="216" id="idea216" data-nb-words="25" data-nb-chars="158">„Baron de&nbsp;Caus,“ odpovím, „und Wir können doch tschechisch sprechen, you abominable parasite!“ Natáhnu ruku po&nbsp;šálku s&nbsp;kávou a&nbsp;vychrstnu mu&nbsp;obsah do&nbsp;obličeje.</span></p>
          <p class="chunk" data-nb-ref-number="216" data-nb-words="238" data-nb-chars="1328"><span class="idea" data-nb-ref-number="217" id="idea217" data-nb-words="238" data-nb-chars="1328">Zařve. Ven nic nepronikne, stěny jsou cihlové a&nbsp;v&nbsp;chodbě obložené mramorovými deskami a&nbsp;kancelář má&nbsp;vydatně polstrované dveře. Mne si&nbsp;oči, zkouší, jestli není oslepen. Má&nbsp;trochu opařený nos a&nbsp;levou tvář, nic jiného mu&nbsp;není. Pak si&nbsp;dlaněmi stírá tekutinu z&nbsp;obleku a&nbsp;ještě víc ji&nbsp;po&nbsp;něm rozmazává. Obličej má&nbsp;pihovatý od&nbsp;lógru, z&nbsp;vousu mu&nbsp;padají hnědavé kapky. Náhle strne, vyskočí z&nbsp;křesla a&nbsp;utíká ke&nbsp;dveřím. Podaří se&nbsp;mi&nbsp;zachytit šosy jeho saka, zatočím se&nbsp;s&nbsp;ním dokola, pustím ho&nbsp;a&nbsp;on&nbsp;padne na&nbsp;psací stůl. Zakvičí, hned ale vstává, sebere z&nbsp;desky ozdobné těžítko a&nbsp;mrští jím po&nbsp;mně, předmět mě&nbsp;zasáhne do&nbsp;ramene a&nbsp;odrazí se, chytím ho&nbsp;do&nbsp;rukou. Je&nbsp;v&nbsp;něm něco zataveno – kus uhlí. Pozlacená cedulka sděluje, že&nbsp;jde o&nbsp;exemplář ze&nbsp;sokolovské hnědouhelné pánve: dárek od&nbsp;vděčných horníků. Kostryba už&nbsp;je&nbsp;zase u&nbsp;dveří, sahá po&nbsp;klice, otvírá. Zamířím a&nbsp;hodím. Těžítko ho&nbsp;zasáhne do&nbsp;hlavy. Podlomí se&nbsp;mu&nbsp;kolena, Kostryba padá a&nbsp;vahou těla zaklapne pootevřené dveře. Svalí se&nbsp;na&nbsp;zem a&nbsp;zůstane ležet na&nbsp;zádech. Jdu k&nbsp;němu a&nbsp;osahám mu&nbsp;hlavu. Rána krvácí, ale lebka proražená není. Přisunu k&nbsp;němu psací stůl, zváhnu ho&nbsp;a&nbsp;překlopím. Kostryba je&nbsp;pod ním uvězněn, teď už&nbsp;mi&nbsp;neuteče. Usednu do&nbsp;židle, dám nohu přes nohu, usrknu kávu z&nbsp;plného šálku a&nbsp;zapálím si&nbsp;doutník. Foukám kouř na&nbsp;ležícího Kostrybu, dokud nepřijde k&nbsp;sobě a&nbsp;nerozkašle se.</span></p>
          <p class="chunk" data-nb-ref-number="217" data-nb-words="10" data-nb-chars="59"><span class="idea" data-nb-ref-number="218" id="idea218" data-nb-words="10" data-nb-chars="59">„To uhlí v&nbsp;aspiku vám nesedlo,“ řeknu, „nesmíte tak hltat.“</span></p>
          <p class="chunk" data-nb-ref-number="218" data-nb-words="27" data-nb-chars="156"><span class="idea" data-nb-ref-number="219" id="idea219" data-nb-words="27" data-nb-chars="156">Heká pod stolem, nadzdvihne ho&nbsp;nohama a&nbsp;sune se&nbsp;ven. Když pozvednu v&nbsp;ruce šálek, nechá toho. Tlusté břicho má&nbsp;pod ostrou hranou jako přeštípnuté. Napiju se.</span></p>
          <p class="chunk" data-nb-ref-number="219" data-nb-words="9" data-nb-chars="59"><span class="idea" data-nb-ref-number="220" id="idea220" data-nb-words="9" data-nb-chars="59">„Varovali mě,“ funí. „Blbci. Varovali mě&nbsp;před někým jiným.“</span></p>
          <p class="chunk" data-nb-ref-number="220" data-nb-words="19" data-nb-chars="117"><span class="idea" data-nb-ref-number="221" id="idea221" data-nb-words="19" data-nb-chars="117">To&nbsp;mě&nbsp;rozesměje. „Možná ještě někdo přijde.“ Znova si&nbsp;loknu z&nbsp;šálku. „A delegace sokolovských horníků to&nbsp;asi nebude.“</span></p>
          <p class="chunk" data-nb-ref-number="221" data-nb-words="21" data-nb-chars="114"><span class="idea" data-nb-ref-number="222" id="idea222" data-nb-words="21" data-nb-chars="114">„Vám jde o&nbsp;tu&nbsp;horu, že? Jste to&nbsp;vy&nbsp;– ten zelený anarchista?“ Pokouší se&nbsp;zaostřit zrak. Nadlehčuje si&nbsp;stůl ramenem.</span></p>
          <p class="chunk" data-nb-ref-number="222" data-nb-words="63" data-nb-chars="376"><span class="idea" data-nb-ref-number="223" id="idea223" data-nb-words="63" data-nb-chars="376">„Kdo jiný? Ale do&nbsp;anarchistů mi&nbsp;nenadávejte. Řeknu vám, že&nbsp;je&nbsp;to&nbsp;skutečně snadné, navléct se&nbsp;do&nbsp;saka a&nbsp;kravaty a&nbsp;zjednat si&nbsp;kamkoli přístup. Snad bych se&nbsp;takhle dostal i&nbsp;k&nbsp;předsedovi vlády. Ten by&nbsp;se&nbsp;divil, kdybych mu&nbsp;zdecimoval kancelář pěkně odměřenou dávkou flogistonu. Přes ozbrojenou stráž bych jej pronesl snadno, v&nbsp;kapse nebo v&nbsp;aktovce, třeba jako lahvičku se&nbsp;sirupem.“</span></p>
          <p class="chunk" data-nb-ref-number="223" data-nb-words="10" data-nb-chars="65"><span class="idea" data-nb-ref-number="224" id="idea224" data-nb-words="10" data-nb-chars="65">„Tak mluvte, vysypte svoje požadavky. Ten stůl je&nbsp;strašně těžký.“</span></p>
          <p class="chunk" data-nb-ref-number="224" data-nb-words="7" data-nb-chars="44"><span class="idea" data-nb-ref-number="225" id="idea225" data-nb-words="7" data-nb-chars="44">„Pokud vás varovali, mé&nbsp;požadavky už&nbsp;znáte.“</span></p>
          <p class="chunk" data-nb-ref-number="225" data-nb-words="12" data-nb-chars="85"><span class="idea" data-nb-ref-number="226" id="idea226" data-nb-words="12" data-nb-chars="85">„Požadujete to, co&nbsp;ta&nbsp;ekologická organizace. Jakže se&nbsp;jmenují? Nemůžu si&nbsp;vzpomenout.“</span></p>
          <p class="chunk" data-nb-ref-number="226" data-nb-words="15" data-nb-chars="74"><span class="idea" data-nb-ref-number="227" id="idea227" data-nb-words="15" data-nb-chars="74">„Nepatřím k&nbsp;nim. Vůbec je&nbsp;neznám. Každý mě&nbsp;s&nbsp;nimi spojuje, už&nbsp;mě&nbsp;to&nbsp;nudí.“</span></p>
          <p class="chunk" data-nb-ref-number="227" data-nb-words="21" data-nb-chars="111"><span class="idea" data-nb-ref-number="228" id="idea228" data-nb-words="21" data-nb-chars="111">„Mluvil jsem s&nbsp;nimi, byli tu&nbsp;za&nbsp;mnou. Mám nechat zastavit těžbu na&nbsp;Vlhošti – tohle jste přece žádal v&nbsp;Titanii.“</span></p>
          <p class="chunk" data-nb-ref-number="228" data-nb-words="5" data-nb-chars="19"><span class="idea" data-nb-ref-number="229" id="idea229" data-nb-words="5" data-nb-chars="19">„A žádám to&nbsp;i&nbsp;teď.“</span></p>
          <p class="chunk" data-nb-ref-number="229" data-nb-words="25" data-nb-chars="137"><span class="idea" data-nb-ref-number="230" id="idea230" data-nb-words="25" data-nb-chars="137">„Myslíte, že&nbsp;je&nbsp;to&nbsp;k&nbsp;něčemu dobré? Protestovat jste měl před zahájením těžby před jedenácti lety. A&nbsp;ještě dřív – když se&nbsp;o&nbsp;tom rozhodlo.“</span></p>
          <p class="chunk" data-nb-ref-number="230" data-nb-words="12" data-nb-chars="68"><span class="idea" data-nb-ref-number="231" id="idea231" data-nb-words="12" data-nb-chars="68">„Byl jsem v&nbsp;cizině. Nechtěl jsem se&nbsp;vrátit. Nechtěl jsem nic vědět.“</span></p>
          <p class="chunk" data-nb-ref-number="231" data-nb-words="5" data-nb-chars="26"><span class="idea" data-nb-ref-number="232" id="idea232" data-nb-words="5" data-nb-chars="26">„Tak proč jste se&nbsp;vrátil?“</span></p>
          <p class="chunk" data-nb-ref-number="232" data-nb-words="8" data-nb-chars="45"><span class="idea" data-nb-ref-number="233" id="idea233" data-nb-words="8" data-nb-chars="45">„Abych se&nbsp;mizerům jako vy&nbsp;postavil do&nbsp;cesty.“</span></p>
          <p class="chunk" data-nb-ref-number="233" data-nb-words="9" data-nb-chars="57"><span class="idea" data-nb-ref-number="234" id="idea234" data-nb-words="9" data-nb-chars="57">„Zastavení těžby je&nbsp;zbytečné. Hora už&nbsp;je&nbsp;stejně zničená.“</span></p>
          <p class="chunk" data-nb-ref-number="234" data-nb-words="18" data-nb-chars="100"><span class="idea" data-nb-ref-number="235" id="idea235" data-nb-words="18" data-nb-chars="100">Vyskočím ze&nbsp;židle, přejdu k&nbsp;němu a&nbsp;stoupnu mu&nbsp;jednou nohou na&nbsp;krk. Jen zlehka. „Tohle už&nbsp;neříkejte.“</span></p>
          <p class="chunk" data-nb-ref-number="235" data-nb-words="25" data-nb-chars="164"><span class="idea" data-nb-ref-number="236" id="idea236" data-nb-words="25" data-nb-chars="164">Chroptěl. „Titania zaměstnává stovky lidí z&nbsp;regionu, a&nbsp;navíc je&nbsp;ochotná provést rekultivaci nejbližšího okolí hory. V&nbsp;současné fázi těžby je&nbsp;to&nbsp;to&nbsp;nejlepší řešení.“</span></p>
          <p class="chunk" data-nb-ref-number="236" data-nb-words="4" data-nb-chars="20"><span class="idea" data-nb-ref-number="237" id="idea237" data-nb-words="4" data-nb-chars="20">„To už&nbsp;jsem slyšel.“</span></p>
          <p class="chunk" data-nb-ref-number="237" data-nb-words="8" data-nb-chars="39"><span class="idea" data-nb-ref-number="238" id="idea238" data-nb-words="8" data-nb-chars="39">„Já vám k&nbsp;tomu víc povědět nemůžu. Au!“</span></p>
          <p class="chunk" data-nb-ref-number="238" data-nb-words="76" data-nb-chars="410"><span class="idea" data-nb-ref-number="239" id="idea239" data-nb-words="76" data-nb-chars="410">„To je&nbsp;mi&nbsp;líto. Odpovědnost za&nbsp;násilí na&nbsp;kraji, který mi&nbsp;kdysi patřil a&nbsp;patří dodnes, musím žádat od&nbsp;vás. Svalil ji&nbsp;na&nbsp;vás Kreuz, na&nbsp;Kreuze ji&nbsp;svalila Brianovová, na&nbsp;Brianovovou ji&nbsp;svalil Otrla a&nbsp;na&nbsp;Otrlu zase Laudon. A&nbsp;hora zatím umírá – pohádka o&nbsp;kohoutkovi a&nbsp;slepičce má&nbsp;špatný konec. I&nbsp;my&nbsp;máme málo času. Vy&nbsp;jste ředitel zemského úřadu. Řekněte Titanii dost a&nbsp;ona se&nbsp;zastaví. Nad vámi přece už&nbsp;nikdo není.“</span></p>
          <p class="chunk" data-nb-ref-number="239" data-nb-words="23" data-nb-chars="118"><span class="idea" data-nb-ref-number="240" id="idea240" data-nb-words="23" data-nb-chars="118">„Jak to&nbsp;že&nbsp;ne? Já&nbsp;za&nbsp;nic nemůžu! Jsem tady teprve tři roky a&nbsp;do&nbsp;minulého měsíce jsem o&nbsp;nějakém Vlhošti vůbec nevěděl.“</span></p>
          <p class="chunk" data-nb-ref-number="240" data-nb-words="36" data-nb-chars="216"><span class="idea" data-nb-ref-number="241" id="idea241" data-nb-words="36" data-nb-chars="216">„O té&nbsp;Vlhošti! Té! Je&nbsp;rodu ženského a&nbsp;vy&nbsp;svým plundrováním pácháte násilí na&nbsp;ženské podstatě, tak si&nbsp;to&nbsp;nesnažte ulehčovat. Mapy se&nbsp;pletou. Pamatuji doby, kdy se&nbsp;kreslily ručně, ale tak slabomyslné chyby tam nebyly.“</span></p>
          <p class="chunk" data-nb-ref-number="241" data-nb-words="23" data-nb-chars="118"><span class="idea" data-nb-ref-number="242" id="idea242" data-nb-words="23" data-nb-chars="118">Třeštil na&nbsp;mě&nbsp;oči jako na&nbsp;blázna. Viděl jsem na&nbsp;něm, že&nbsp;v&nbsp;duchu učinil jakési rozhodnutí. Zvedl jsem nohu z&nbsp;jeho krku.</span></p>
          <p class="chunk" data-nb-ref-number="242" data-nb-words="13" data-nb-chars="61"><span class="idea" data-nb-ref-number="243" id="idea243" data-nb-words="13" data-nb-chars="61">„Prosím vás, dejte pryč ten stůl a&nbsp;já&nbsp;vám k&nbsp;tomu něco povím.“</span></p>
          <p class="chunk" data-nb-ref-number="243" data-nb-words="21" data-nb-chars="124"><span class="idea" data-nb-ref-number="244" id="idea244" data-nb-words="21" data-nb-chars="124">Odtáhnu stůl. Kostryba se&nbsp;pomalu zvedne, došourá se&nbsp;ke&nbsp;křesílku a&nbsp;padne do&nbsp;něj. Jednou rukou si&nbsp;mne zátylek, druhou ohryzek.</span></p>
          <p class="chunk" data-nb-ref-number="244" data-nb-words="22" data-nb-chars="153"><span class="idea" data-nb-ref-number="245" id="idea245" data-nb-words="22" data-nb-chars="153">„Negativní expertizu,“ zahuhlá. „Sežeňte si&nbsp;negativní expertizu ministerstva průmyslu a&nbsp;já&nbsp;těžbu na&nbsp;Vlhošti zarazím. Jinak ne&nbsp;– prostě to&nbsp;nesmím udělat.“</span></p>
          <p class="chunk" data-nb-ref-number="245" data-nb-words="6" data-nb-chars="47"><span class="idea" data-nb-ref-number="246" id="idea246" data-nb-words="6" data-nb-chars="47">„A ministerstvo průmyslu takovou expertizu má?“</span></p>
          <p class="chunk" data-nb-ref-number="246" data-nb-words="37" data-nb-chars="228"><span class="idea" data-nb-ref-number="247" id="idea247" data-nb-words="37" data-nb-chars="228">Pokrčí rameny. „I kdyby ji&nbsp;měli, asi by&nbsp;to&nbsp;chtěli ututlat. Těžba kamene je&nbsp;jedna z&nbsp;mála nebankovních a&nbsp;nevýrobních podnikatelských aktivit, které se&nbsp;vyplácejí, a&nbsp;jak to&nbsp;je&nbsp;v&nbsp;severních Čechách s&nbsp;nezaměstnaností, určitě víte sám.“</span></p>
          <p class="chunk" data-nb-ref-number="247" data-nb-words="7" data-nb-chars="32"><span class="idea" data-nb-ref-number="248" id="idea248" data-nb-words="7" data-nb-chars="32">„Ale za&nbsp;jakou cenu se&nbsp;tam těží!“</span></p>
          <p class="chunk" data-nb-ref-number="248" data-nb-words="5" data-nb-chars="30"><span class="idea" data-nb-ref-number="249" id="idea249" data-nb-words="5" data-nb-chars="30">„Za slušnou cenu ve&nbsp;valutách.“</span></p>
          <p class="chunk" data-nb-ref-number="249" data-nb-words="16" data-nb-chars="103"><span class="idea" data-nb-ref-number="250" id="idea250" data-nb-words="16" data-nb-chars="103">„Kradete něco, co&nbsp;vám nepatří. Zaplavujete vesnice, kde dřív kypěl život. Necháváte za&nbsp;sebou jen zmar.“</span></p>
          <p class="chunk" data-nb-ref-number="250" data-nb-words="17" data-nb-chars="90"><span class="idea" data-nb-ref-number="251" id="idea251" data-nb-words="17" data-nb-chars="90">„Jednou tady to&nbsp;přírodní bohatství je, tak se&nbsp;má&nbsp;vytěžit stůj co&nbsp;stůj. To&nbsp;je&nbsp;názor vlády.“</span></p>
          <p class="chunk" data-nb-ref-number="251" data-nb-words="6" data-nb-chars="39"><span class="idea" data-nb-ref-number="252" id="idea252" data-nb-words="6" data-nb-chars="39">„Za takový názor bych dokázal vraždit.“</span></p>
          <p class="chunk" data-nb-ref-number="252" data-nb-words="6" data-nb-chars="44"><span class="idea" data-nb-ref-number="253" id="idea253" data-nb-words="6" data-nb-chars="44">„Já ho&nbsp;nezastávám! Jenom jsem parafrázoval.“</span></p>
          <p class="chunk" data-nb-ref-number="253" data-nb-words="19" data-nb-chars="116"><span class="idea" data-nb-ref-number="254" id="idea254" data-nb-words="19" data-nb-chars="116">„Slyšel jsem ale, že&nbsp;máte na&nbsp;Titanii soukromý zájem, který se&nbsp;kříží s&nbsp;povinnostmi vyplývajícími z&nbsp;vaší funkce tady.“</span></p>
          <p class="chunk" data-nb-ref-number="254" data-nb-words="13" data-nb-chars="70"><span class="idea" data-nb-ref-number="255" id="idea255" data-nb-words="13" data-nb-chars="70">„Kde jste to&nbsp;slyšel? Je&nbsp;to&nbsp;sprostá lež. Nabulíkoval vám to&nbsp;Kreuz, co?“</span></p>
          <p class="chunk" data-nb-ref-number="255" data-nb-words="10" data-nb-chars="49"><span class="idea" data-nb-ref-number="256" id="idea256" data-nb-words="10" data-nb-chars="49">„Ano, mám to&nbsp;od&nbsp;něho. Čekal jsem, že&nbsp;to&nbsp;popřete.“</span></p>
          <p class="chunk" data-nb-ref-number="256" data-nb-words="65" data-nb-chars="373"><span class="idea" data-nb-ref-number="257" id="idea257" data-nb-words="65" data-nb-chars="373">„Jenom zastírá stopy po&nbsp;másle, které má&nbsp;sám na&nbsp;hlavě. Dřív to&nbsp;táhl s&nbsp;Brianovovou, pak se&nbsp;rozešli. Nestačil jejímu tempu. Vypracoval se&nbsp;leda na&nbsp;lepší kancelářskou myš, zatímco z&nbsp;ní&nbsp;je&nbsp;manažerka, kterou firmy přeplácejí, aby jim dohlédla na&nbsp;zisk. Předchází ji&nbsp;skvělá pověst: na&nbsp;co&nbsp;sáhne, mění se&nbsp;ve&nbsp;zlato. Pokud je&nbsp;mi&nbsp;známo, s&nbsp;Kreuzem jsou pořád kamarádi, hrajou si&nbsp;na&nbsp;ruku.“</span></p>
          <p class="chunk" data-nb-ref-number="257" data-nb-words="20" data-nb-chars="116"><span class="idea" data-nb-ref-number="258" id="idea258" data-nb-words="20" data-nb-chars="116">„Věšíte mi&nbsp;bulíky na&nbsp;nos. Kreuze jste mohl dávno vyměnit. Řekněte mi&nbsp;jasně a&nbsp;krátce, kdo o&nbsp;Vlhošti může rozhodnout.“</span></p>
          <p class="chunk" data-nb-ref-number="258" data-nb-words="32" data-nb-chars="197"><span class="idea" data-nb-ref-number="259" id="idea259" data-nb-words="32" data-nb-chars="197">„Pokud chcete uspět, neobracejte se&nbsp;s&nbsp;peticemi přímo na&nbsp;vedení ministerstva, tam mají jiné starosti, ale zkuste to&nbsp;na&nbsp;odboru hornictví, šéfuje mu&nbsp;Aleš Mastil, je&nbsp;to&nbsp;ministrův náměstek a&nbsp;můj známý.“</span></p>
          <p class="chunk" data-nb-ref-number="259" data-nb-words="12" data-nb-chars="64"><span class="idea" data-nb-ref-number="260" id="idea260" data-nb-words="12" data-nb-chars="64">Podívám se&nbsp;na&nbsp;hodinky a&nbsp;vstanu. „Jestli mi&nbsp;lžete, najdu si&nbsp;vás.“</span></p>
          <p class="chunk" data-nb-ref-number="260" data-nb-words="51" data-nb-chars="277"><span class="idea" data-nb-ref-number="261" id="idea261" data-nb-words="51" data-nb-chars="277">„Počkejte! Není v&nbsp;Praze. V&nbsp;létě řešili nějaký průšvih na&nbsp;Ostravsku, utrhla se&nbsp;klec s&nbsp;deseti horníky a&nbsp;zřítila se… dopadlo to&nbsp;strašně. Aleš bude do&nbsp;konce měsíce na&nbsp;dovolené, někde rybaří, to&nbsp;je&nbsp;jeho vášeň. Až&nbsp;se&nbsp;vrátí, zkuste to&nbsp;u&nbsp;něj. Ty&nbsp;vaše kamarády jsem za&nbsp;ním taky poslal.“</span></p>
          <p class="chunk" data-nb-ref-number="261" data-nb-words="47" data-nb-chars="272"><span class="idea" data-nb-ref-number="262" id="idea262" data-nb-words="47" data-nb-chars="272">„Nejsou to&nbsp;mí&nbsp;kamarádi.“ S&nbsp;těmito slovy vycházím z&nbsp;kanceláře. Ve&nbsp;dveřích se&nbsp;prosmýknu kolem sekretářky, která stojí jako přimražená a&nbsp;valí oči na&nbsp;tu&nbsp;spoušť. Otočím se&nbsp;na&nbsp;Kostrybu a&nbsp;přiložím prst na&nbsp;ústa. Rozumí. Je&nbsp;tak vyděšený, že&nbsp;policii nezavolá dřív než za&nbsp;půl hodiny.</span></p>
          <p class="chunk" data-nb-ref-number="262" data-nb-words="55" data-nb-chars="305"><span class="idea" data-nb-ref-number="263" id="idea263" data-nb-words="55" data-nb-chars="305">Ani mě&nbsp;nenapadne spoléhat se&nbsp;na&nbsp;Kostrybovo mlčení o&nbsp;mé&nbsp;návštěvě. Má&nbsp;sice špatný zrak, ale k&nbsp;mému popisu může leccos přidat a&nbsp;viděla mě&nbsp;i&nbsp;sekretářka, vrátný i&nbsp;ten chlap, co&nbsp;mi&nbsp;parkoval auto. Musím jednat buď rychle, nebo se&nbsp;stáhnout do&nbsp;ústraní a&nbsp;čekat třeba roky na&nbsp;další vhodnou chvíli. Hora však nepočká.</span></p>
          <p class="chunk" data-nb-ref-number="263" data-nb-words="13" data-nb-chars="93"><span class="idea" data-nb-ref-number="264" id="idea264" data-nb-words="13" data-nb-chars="93">Ale jak jen vypátrat místo, kde tráví svou odloženou dovolenou všemocný ministerský náměstek?</span></p>
        </section>
        <section>
          <p class="chunk" data-nb-ref-number="264" data-nb-words="51" data-nb-chars="339"><span class="idea" data-nb-ref-number="265" id="idea265" data-nb-words="51" data-nb-chars="339">Nesnáším telefonování. Když byla Francie protkána sítí železnic, spisovatel Flaubert řekl, že&nbsp;vlaky napomůžou jednomu: lidi se&nbsp;budou víc navštěvovat a&nbsp;nažvaní ještě víc blbostí, než nažvanili dosud. Co&nbsp;by&nbsp;Flaubert řekl přenosným telefonům? Sám bych si&nbsp;raději nechal useknout druhý prst než na&nbsp;svém těle muset nosit tu&nbsp;plebejskou odpornost.</span></p>
          <p class="chunk" data-nb-ref-number="265" data-nb-words="161" data-nb-chars="919"><span class="idea" data-nb-ref-number="266" id="idea266" data-nb-words="161" data-nb-chars="919">Tentokrát se&nbsp;mi&nbsp;jeden telefonát nevyplatí a&nbsp;druhý ano. Sekretářka na&nbsp;odboru hornictví je&nbsp;neoblomná, šéfovo telefonní číslo ani místo dočasného pobytu neprozradí, ale bezděčně jí&nbsp;uklouzne, že&nbsp;odjel sám, bez manželky. To&nbsp;se&nbsp;mi&nbsp;hodí. Zkusím obyčejný telefonní seznam. Jméno Aleš Mastil tam je. Ohlásí se&nbsp;mi&nbsp;jeho žena. Představuji se&nbsp;svým jménem, neuchyluji se&nbsp;k&nbsp;úskoku. Jde o&nbsp;vážné pochybení při těžbě kamene v&nbsp;severních Čechách, říkám, už&nbsp;teď je&nbsp;pozdě, ale něco se&nbsp;snad ještě zachránit dá&nbsp;– záleží to&nbsp;jen na&nbsp;něm. Žena je&nbsp;překvapivě sdílná. Je&nbsp;jí&nbsp;líto, že&nbsp;ji&nbsp;nevzal s&nbsp;sebou, měli v&nbsp;létě letět k&nbsp;moři. Z&nbsp;toho sešlo kvůli tomu neštěstí v&nbsp;Ostravě. Čekala, až&nbsp;ho&nbsp;ministr uvolní, ale on&nbsp;jí&nbsp;pak sdělil, že&nbsp;jede na&nbsp;ryby a&nbsp;sám; tak si&nbsp;prý odpočine nejlépe. Žena mi&nbsp;bezelstně sdělí adresu pobytu; rekreační zařízení ministerstva průmyslu v&nbsp;Sázavě nad Sázavou, musím se&nbsp;tam vyptat, kde přesně ten barák stojí, je&nbsp;to&nbsp;někde za&nbsp;městem.</span></p>
          <p class="chunk" data-nb-ref-number="266" data-nb-words="136" data-nb-chars="876"><span class="idea" data-nb-ref-number="267" id="idea267" data-nb-words="136" data-nb-chars="876">Jedu úzkou silnicí po&nbsp;pravém břehu řeky proti proudu. Zde mají vody dost, v&nbsp;těchto končinách Čech jsem poprvé, poznávám úrodný, harmonický, nezničený kraj, který by&nbsp;bylo snadné přijmout za&nbsp;náhradní domov a&nbsp;o&nbsp;rozdupaný sever se&nbsp;nestarat. Což bych nedokázal. Serpentiny a&nbsp;prudká klesání ze&nbsp;skalnatých srázů nad řekou mě&nbsp;zdržují, nemůžu jet rychleji, letité brzdy nemají sílu zastavit plně rozjetý vůz. Devíti prsty klidně svírám volant, cesta se&nbsp;vleče, co&nbsp;chvíli mě&nbsp;předjede silné, nové, odpornou hudbou tepající auto, po&nbsp;chvíli zabrzdí a&nbsp;odbočí do&nbsp;jedné z&nbsp;chatových osad, děsivých pseudotrampských aglomerací roztroušených po&nbsp;obou březích řeky. To&nbsp;se&nbsp;opakuje několikrát. Takhle nějak může vypadat apokalypsa, říkám si&nbsp;a&nbsp;zvažuji objížďku kolonie tichými lesy nad řekou. Ale už&nbsp;to&nbsp;není třeba. Vychutnávám své entrée. Anděl zelené pomsty vjíždí v&nbsp;bílém saabu do&nbsp;starobylého města.</span></p>
          <p class="chunk" data-nb-ref-number="267" data-nb-words="53" data-nb-chars="331"><span class="idea" data-nb-ref-number="268" id="idea268" data-nb-words="53" data-nb-chars="331">Černá silnice je&nbsp;poseta žlutým listím, v&nbsp;noci byl liják, teď se&nbsp;z&nbsp;lesů zvedá pára a&nbsp;gotické ruiny benediktinského kláštera dramaticky nasvětluje oranžové ranní slunce. Na&nbsp;sedadle spolujezdce se&nbsp;chechtá hastrman, švihá mě&nbsp;po&nbsp;noze vrbovým proutkem, noha mi&nbsp;dřevění a&nbsp;tiskne plynový pedál k&nbsp;podlaze. Na&nbsp;okamžik jsem usnul za&nbsp;volantem.</span></p>
          <p class="chunk" data-nb-ref-number="268" data-nb-words="97" data-nb-chars="552"><span class="idea" data-nb-ref-number="269" id="idea269" data-nb-words="97" data-nb-chars="552">Na&nbsp;druhém konci obce zastavuji u&nbsp;krajnice, stáčím okýnko, ptám se&nbsp;na&nbsp;cestu. Objasňuje mi&nbsp;ji&nbsp;rozcuchaný muž, který právě seskočil z&nbsp;kabiny traktoru a&nbsp;koupil si&nbsp;v&nbsp;trafice cigarety Jedu dobře, je&nbsp;to&nbsp;kousek za&nbsp;posledními domy, v&nbsp;lese za&nbsp;odbočkou na&nbsp;Benátky. Jede tím směrem, jestli mi&nbsp;nevadí pomalá jízda, můžu se&nbsp;za&nbsp;něj zavěsit a&nbsp;on&nbsp;mě&nbsp;povede. S&nbsp;díky odmítám: pospícháme. Udiveně zvedne obočí – mimo střapatého mužíka s&nbsp;kšiltovkou, který sedí za&nbsp;volantem a&nbsp;ptá se&nbsp;na&nbsp;cestu, v&nbsp;autě nikoho nevidí. Hodím mu&nbsp;zlaťák starý dvě staletí a&nbsp;pokračuji v&nbsp;krasojízdě.</span></p>
          <p class="chunk" data-nb-ref-number="269" data-nb-words="108" data-nb-chars="626"><span class="idea" data-nb-ref-number="270" id="idea270" data-nb-words="108" data-nb-chars="626">Zbytek cesty trvá pět minut, sotva minu křižovatku, spatřím u&nbsp;silnice vysoký strom a&nbsp;na&nbsp;něm plechovou ceduli s&nbsp;šipkou ukazující vlevo. Je&nbsp;na&nbsp;ní&nbsp;nějaká slovní zkratka. Dešifruji název rekreačního zařízení. Odbočuji na&nbsp;neoznačenou lesní cestu vpravo, končí u&nbsp;černé skládky, třicetileté auto bude mít mezi odpadky dobré mimikry. Zamykám vůz a&nbsp;vracím se&nbsp;k&nbsp;silnici, pak si&nbsp;to&nbsp;rozmyslím, otočím se&nbsp;a&nbsp;vydám se&nbsp;kolem skládky za&nbsp;pachem řeky. Cestou seberu otrhanou tenisku, kdysi snad bílou s&nbsp;třemi modrými pruhy. Zastrčím si&nbsp;ji&nbsp;do&nbsp;kapsy a&nbsp;jdu dál. Je&nbsp;vlhké podzimní ráno. Ten, s&nbsp;kým chci mluvit, je&nbsp;rybář. Kde jinde by&nbsp;byl než u&nbsp;vody?</span></p>
          <p class="chunk" data-nb-ref-number="270" data-nb-words="66" data-nb-chars="401"><span class="idea" data-nb-ref-number="271" id="idea271" data-nb-words="66" data-nb-chars="401">Hledám dlouho, přes hodinu se&nbsp;prodírám vysokou trávou a&nbsp;křovinatým podrostem proti proudu. Vůně řeky sládne, připomíná pach krve a&nbsp;mně se&nbsp;třesou ruce. Podívám se&nbsp;na&nbsp;ně, leknu se&nbsp;jich, jsou to&nbsp;spíš pařáty krokodýla, pracky salamandra. Vrážím je&nbsp;do&nbsp;kapes s&nbsp;přáním, aby tam tohoto dne zůstaly a&nbsp;nechaly jednat zdravý rozum. Nahmatám plesnivou botu. Zahihňám se. Z&nbsp;mlází se&nbsp;zvedne hejno vyděšených špačků.</span></p>
          <p class="chunk" data-nb-ref-number="271" data-nb-words="55" data-nb-chars="311"><span class="idea" data-nb-ref-number="272" id="idea272" data-nb-words="55" data-nb-chars="311">Voda je&nbsp;tady čistší než ve&nbsp;městě, v&nbsp;klidných místech pod břehem je&nbsp;vidět kamenité dno. Krátce před polednem nacházím štíhlý ostrůvek na&nbsp;tichém místě, kousek pod zrušeným jezem. Řeka zde má&nbsp;prudší spád s&nbsp;náznakem peřejí, pokud má&nbsp;lovec zálusk na&nbsp;tučného pstruha a&nbsp;ví, kde je&nbsp;třeba políčit, přijde si&nbsp;pro něj sem.</span></p>
          <p class="chunk" data-nb-ref-number="272" data-nb-words="59" data-nb-chars="418"><span class="idea" data-nb-ref-number="273" id="idea273" data-nb-words="59" data-nb-chars="418">Osamělého muškaře vidím z&nbsp;dálky. Stojí rozkročen uprostřed širšího ramene řeky, voda je&nbsp;mu&nbsp;po&nbsp;stehna. Má&nbsp;vysoké gumové boty podobné nohavicím, modrou kostkovanou košili a&nbsp;přes ní&nbsp;okrovou rybářskou vestu, přes rameno brašnu, na&nbsp;hlavě měkký klobouk. Prudce nahodit, pomalu přitahovat, zkontrolovat návnadu, opakovat znova. Jeho pohyby jsou mechanické, ani jeden není zbytečný. Nepřemýšlí, odpočívá a&nbsp;pracuje automaticky.</span></p>
          <p class="chunk" data-nb-ref-number="273" data-nb-words="25" data-nb-chars="141"><span class="idea" data-nb-ref-number="274" id="idea274" data-nb-words="25" data-nb-chars="141">Ničím neprozradí svoji radost z&nbsp;lovu. Jako by&nbsp;si&nbsp;poslal na&nbsp;ryby robota, svou umělou kopii. Jestli jsem někdy potkal stoika, pak v&nbsp;tomto muži.</span></p>
          <p class="chunk" data-nb-ref-number="274" data-nb-words="54" data-nb-chars="327"><span class="idea" data-nb-ref-number="275" id="idea275" data-nb-words="54" data-nb-chars="327">Můj drobný žert to&nbsp;jen potvrdí. Nenápadně vklouznu do&nbsp;vody. Stroj v&nbsp;podobě rybáře nahodí a&nbsp;pomalu přitahuje, vlascem to&nbsp;zaškube, ruce trhnou prutem a&nbsp;v&nbsp;tváři se&nbsp;nepohne ani sval. Točí kličkou navijáku, je&nbsp;to&nbsp;účinná zbraň, drzým rybářům jsem jich zpřelámal stovky. Potlačuji touhu nacpat mu&nbsp;ji&nbsp;do&nbsp;chřtánu. Zůstávám pod hladinou.</span></p>
          <p class="chunk" data-nb-ref-number="275" data-nb-words="89" data-nb-chars="511"><span class="idea" data-nb-ref-number="276" id="idea276" data-nb-words="89" data-nb-chars="511">Nesežral mi&nbsp;to. Na&nbsp;vlasci se&nbsp;houpe stará bota. Tak skvělý vodnický žert, a&nbsp;ten nabob se&nbsp;ani neusměje! Nedotkne se&nbsp;jí, vytáhne z&nbsp;kapsičky vesty nůžky a&nbsp;vlasec prostě přestřihne, mušky mu&nbsp;líto není. Bota žbluňkne zpátky do&nbsp;vody, on&nbsp;naváže novou návnadu, rozmáchne se&nbsp;a&nbsp;frrrr, znova nahodí jako už&nbsp;tolikrát toho rána. Ovládá se&nbsp;dokonale. Jsem úplně u&nbsp;něj, můžu ho&nbsp;zabít dřív, než stačí upustit prut. Se&nbsp;zatnutými zuby odolávám chuti podrazit mu&nbsp;nohy. Namísto toho rozvíjím svůj žert – tohle ho&nbsp;už&nbsp;musí nadzvednout.</span></p>
          <p class="chunk" data-nb-ref-number="276" data-nb-words="67" data-nb-chars="401"><span class="idea" data-nb-ref-number="277" id="idea277" data-nb-words="67" data-nb-chars="401">Přitahuje, navíjí, jeho ruce dostávají signál, zásek, přitahuje rychle, vlasec se&nbsp;zkracuje a… Muška je&nbsp;pryč, místo ní&nbsp;opět vytáhl stejnou botu, dokonce ještě s&nbsp;původní muškou a&nbsp;kusem vlasce. Ten je&nbsp;však navázán k&nbsp;novému! Bere úlovek do&nbsp;ruky – skutečně, je&nbsp;to&nbsp;táž pravá teniska s&nbsp;modrými pruhy. Hledí na&nbsp;ni. Musí být přece překvapený. Musí být vyvedený z&nbsp;míry, omráčený tou fantastickou hrou okolností.</span></p>
          <p class="chunk" data-nb-ref-number="277" data-nb-words="13" data-nb-chars="75"><span class="idea" data-nb-ref-number="278" id="idea278" data-nb-words="13" data-nb-chars="75">Ale jenom se&nbsp;maličko usměje. Znova přestřihne vlasec a&nbsp;upustí botu do&nbsp;vody.</span></p>
          <p class="chunk" data-nb-ref-number="278" data-nb-words="24" data-nb-chars="124"><span class="idea" data-nb-ref-number="279" id="idea279" data-nb-words="24" data-nb-chars="124">Zvedám se&nbsp;za&nbsp;jeho zády. Na&nbsp;metr od&nbsp;něho stojím na&nbsp;balvanu, abych byl větší. Ze&nbsp;štítku čepice mi&nbsp;crčí voda. Promluvím na&nbsp;něj:</span></p>
          <p class="chunk" data-nb-ref-number="279" data-nb-words="6" data-nb-chars="31"><span class="idea" data-nb-ref-number="280" id="idea280" data-nb-words="6" data-nb-chars="31">„Voda uprostřed vod. Co&nbsp;je&nbsp;to?“</span></p>
          <p class="chunk" data-nb-ref-number="280" data-nb-words="23" data-nb-chars="141"><span class="idea" data-nb-ref-number="281" id="idea281" data-nb-words="23" data-nb-chars="141">Prudce se&nbsp;otočí, střelí po&nbsp;mně pohledem se&nbsp;vším počítajícím, na&nbsp;vše připraveným. Jistěže se&nbsp;lekl, ale umí to&nbsp;zamaskovat. Oči zůstávají mrtvé.</span></p>
          <p class="chunk" data-nb-ref-number="281" data-nb-words="9" data-nb-chars="60"><span class="idea" data-nb-ref-number="282" id="idea282" data-nb-words="9" data-nb-chars="60">„Voda uprostřed vod,“ napovídám, „a za&nbsp;sebou nechává poušť.“</span></p>
          <p class="chunk" data-nb-ref-number="282" data-nb-words="20" data-nb-chars="119"><span class="idea" data-nb-ref-number="283" id="idea283" data-nb-words="20" data-nb-chars="119">Stojí bez hnutí, mírně sehnutý, připravený k&nbsp;obraně. Má&nbsp;hádanka se&nbsp;ho&nbsp;nedotýká, jeho uši jsou k&nbsp;takové rétorice hluché.</span></p>
          <p class="chunk" data-nb-ref-number="283" data-nb-words="20" data-nb-chars="132"><span class="idea" data-nb-ref-number="284" id="idea284" data-nb-words="20" data-nb-chars="132">„Člověk,“ odpovím za&nbsp;něj, „jehož tělo je&nbsp;samá voda, a&nbsp;přesto ji&nbsp;druhým dokáže upřít.“ Nerozumí. Připomíná mi&nbsp;polystyrénového panáka.</span></p>
          <p class="chunk" data-nb-ref-number="284" data-nb-words="62" data-nb-chars="374"><span class="idea" data-nb-ref-number="285" id="idea285" data-nb-words="62" data-nb-chars="374">Úplně mi&nbsp;tím zkazil náladu, ani utopit ho&nbsp;už&nbsp;nemám chuť. Stejně by&nbsp;to&nbsp;nešlo. Voda po&nbsp;něm steče, takový panák za&nbsp;všech okolností vyplave. V&nbsp;zabledlé tváři se&nbsp;něco pohne, bezkrevné rty se&nbsp;pootevřou, světlé oči pod nazrzlým obočím ztvrdnou. Řeka je&nbsp;tichá. Měla by&nbsp;šumět, plynoucí voda bez hlesu mi&nbsp;vždycky naháněla strach. Voda je&nbsp;jako pěna, protentokrát rozhodnutá naslouchat.</span></p>
          <p class="chunk" data-nb-ref-number="285" data-nb-words="56" data-nb-chars="340"><span class="idea" data-nb-ref-number="286" id="idea286" data-nb-words="56" data-nb-chars="340">„Čekal jsem vás.“ Mečí, nikoli strachem. Ten hlas mate, míjí se&nbsp;s&nbsp;jeho urostlou postavou. Ale je&nbsp;to&nbsp;jen první dojem. Fistulka bezpohlavního stroje – vlastně to&nbsp;k&nbsp;němu jde. Umělá ruka, jež vypadá jako lidská, ukáže na&nbsp;mou dlaň, člověkem zmrzačenou. Z&nbsp;mluvítka ve&nbsp;voskové tváři se&nbsp;ozve: „Bezprstý terorista. Vaše podoba se&nbsp;policii nepovedla.“</span></p>
          <p class="chunk" data-nb-ref-number="286" data-nb-words="17" data-nb-chars="102"><span class="idea" data-nb-ref-number="287" id="idea287" data-nb-words="17" data-nb-chars="102">„Skutečně jste mne čekal? Kostryba vás určitě nevaroval, to&nbsp;by&nbsp;tu&nbsp;na&nbsp;mě&nbsp;policajti už&nbsp;nastražili past.“</span></p>
          <p class="chunk" data-nb-ref-number="287" data-nb-words="16" data-nb-chars="92"><span class="idea" data-nb-ref-number="288" id="idea288" data-nb-words="16" data-nb-chars="92">„Já z&nbsp;vás nemám strach. Terorismu lze čelit jen odvahou, jinak je&nbsp;to&nbsp;předem prohraná bitva.“</span></p>
          <p class="chunk" data-nb-ref-number="288" data-nb-words="15" data-nb-chars="87"><span class="idea" data-nb-ref-number="289" id="idea289" data-nb-words="15" data-nb-chars="87">„To jste vyčetl v&nbsp;příručce? Měl jste ji&nbsp;půjčit Kostrybovi, ten tu&nbsp;poučku určitě nezná.“</span></p>
          <p class="chunk" data-nb-ref-number="289" data-nb-words="88" data-nb-chars="507"><span class="idea" data-nb-ref-number="290" id="idea290" data-nb-words="88" data-nb-chars="507">„Byl jste za&nbsp;panem Kostrybou? Myslel jsem si, že&nbsp;ho&nbsp;navštívíte. To&nbsp;se&nbsp;dalo propočítat – pokud jste začal u&nbsp;zaměstnanců Titanie, vedla jediná logická cesta vzhůru, z&nbsp;kamenolomu až&nbsp;na&nbsp;ministerstvo. Ne, David mě&nbsp;nevaroval, jeho potrestání si&nbsp;můžete odpustit. Určitě jste ho&nbsp;vyděsil k&nbsp;smrti. Ale nepodceňujte všechny úředníky – já&nbsp;nemám vůbec důvod se&nbsp;bát. Hluboko ve&nbsp;mně dřímá ekonom a&nbsp;matematik, ale taky ekolog a&nbsp;demokrat, a&nbsp;i&nbsp;když vás o&nbsp;tom asi nepřesvědčím, jsem si&nbsp;jist, že&nbsp;vy&nbsp;a&nbsp;já&nbsp;máme mnoho společného.“</span></p>
          <p class="chunk" data-nb-ref-number="290" data-nb-words="18" data-nb-chars="101"><span class="idea" data-nb-ref-number="291" id="idea291" data-nb-words="18" data-nb-chars="101">„Jestli ve&nbsp;vás dřímá ekolog, pak chrní opravdu hlubokým spánkem. Zato čert – ten ve&nbsp;vás nikdy nespí.“</span></p>
          <p class="chunk" data-nb-ref-number="291" data-nb-words="48" data-nb-chars="298"><span class="idea" data-nb-ref-number="292" id="idea292" data-nb-words="48" data-nb-chars="298">Jenom se&nbsp;usměje. „Nemusím se&nbsp;vám zodpovídat, ale klidně si&nbsp;s&nbsp;vámi promluvím – na&nbsp;důkaz dobré vůle. Všechna má&nbsp;rozhodnutí jsou zvažována a&nbsp;zkoumána ze&nbsp;všech stran a&nbsp;musí projít schvalovacím procesem. Pokud hledáte někoho, kdo se&nbsp;na&nbsp;Vlhošti prohřešil proti přírodě, hledáte marně. Nikdo takový není.“</span></p>
          <p class="chunk" data-nb-ref-number="292" data-nb-words="4" data-nb-chars="16"><span class="idea" data-nb-ref-number="293" id="idea293" data-nb-words="4" data-nb-chars="16">„Jak to, že&nbsp;ne?“</span></p>
          <p class="chunk" data-nb-ref-number="293" data-nb-words="27" data-nb-chars="170"><span class="idea" data-nb-ref-number="294" id="idea294" data-nb-words="27" data-nb-chars="170">„Možná politika, tu&nbsp;byste mohl vinit. Ale ani tam nejsou andělé a&nbsp;démoni, takhle zjednodušeně vidíte svět jenom vy. Je&nbsp;to&nbsp;všechno otázka politických vítězství a&nbsp;ústupků.“</span></p>
          <p class="chunk" data-nb-ref-number="294" data-nb-words="15" data-nb-chars="96"><span class="idea" data-nb-ref-number="295" id="idea295" data-nb-words="15" data-nb-chars="96">„Žvásty. Tyhle kydy si&nbsp;nechte pro svého mluvčího, aby jimi z&nbsp;televizní obrazovky oblažil národ.“</span></p>
          <p class="chunk" data-nb-ref-number="295" data-nb-words="133" data-nb-chars="817"><span class="idea" data-nb-ref-number="296" id="idea296" data-nb-words="133" data-nb-chars="817">„Dobrá. Proč ne? Vaši kolegové z&nbsp;ekologických organizací,“ pokračuje, „dělají záslužnou práci, a&nbsp;dokud se&nbsp;budou pohybovat v&nbsp;rámci zákona, můžou si&nbsp;protestovat, jak chtějí, právní řád našeho státu to&nbsp;povoluje. I&nbsp;já&nbsp;jsem byl mladý a&nbsp;mám pro ně&nbsp;pochopení.“ Jeho blahosklonnost ve&nbsp;mně vzedme novou vlnu vzteku: poučuje mě&nbsp;tu&nbsp;takový samolibý moroň! „My taky ctíme zákon, ale to&nbsp;ještě neznamená, že&nbsp;budeme sedět se&nbsp;založenýma rukama. Děláme všechno pro to, aby tahle země prosperovala. Vytváříme pro to&nbsp;příznivé podmínky. Dáváme občanům možnost dosáhnout blahobytu. O&nbsp;přírodě máme jiné mínění než Děti vody – takhle se&nbsp;ta&nbsp;organizace jmenuje, že? Rádi s&nbsp;ní&nbsp;povedeme dialog a&nbsp;jsme ochotni k&nbsp;ústupkům. Ale když nám někdo řekne, děkujeme, odejděte, ani se&nbsp;nehneme. My&nbsp;jednáme slušně a&nbsp;věcně a&nbsp;totéž vyžadujeme od&nbsp;druhé strany.“</span></p>
          <p class="chunk" data-nb-ref-number="296" data-nb-words="22" data-nb-chars="152"><span class="idea" data-nb-ref-number="297" id="idea297" data-nb-words="22" data-nb-chars="152">„Vytváříte příznivé podmínky leda pro zloděje! Slyšíte? Pro sprosté chmatáky, jako je&nbsp;Otrla nebo Brianovová! A&nbsp;proto nesete odpovědnost za&nbsp;jejich činy.“</span></p>
          <p class="chunk" data-nb-ref-number="297" data-nb-words="27" data-nb-chars="147"><span class="idea" data-nb-ref-number="298" id="idea298" data-nb-words="27" data-nb-chars="147">„V tom případě bych se&nbsp;měl představit: jsem Aleš Mastil. Můžete si&nbsp;na&nbsp;mě&nbsp;stěžovat. Pokud na&nbsp;mě&nbsp;chcete podat žalobu, udělejte to. Já&nbsp;se&nbsp;soudím rád.“</span></p>
          <p class="chunk" data-nb-ref-number="298" data-nb-words="18" data-nb-chars="127"><span class="idea" data-nb-ref-number="299" id="idea299" data-nb-words="18" data-nb-chars="127">„Jmenuji se&nbsp;Fidelius a&nbsp;mluvím o&nbsp;Titanii. Podřezávání Vlhoště musí okamžitě skončit. Jinak na&nbsp;sebe beru odpovědnost samosoudce.“</span></p>
          <p class="chunk" data-nb-ref-number="299" data-nb-words="54" data-nb-chars="304"><span class="idea" data-nb-ref-number="300" id="idea300" data-nb-words="54" data-nb-chars="304">„Ale jděte, mluví z&nbsp;vás emoce. Nadávka do&nbsp;zlodějů je&nbsp;žalovatelná, dejte si&nbsp;pozor, aby vás paní Brianovová a&nbsp;pan Otrla nehnali před soud. I&nbsp;vy&nbsp;podejte žalobu. Své tvrzení o&nbsp;zlodějích ovšem musíte dokázat, žijeme v&nbsp;právním státě a&nbsp;musíme hrát podle jeho pravidel, ať&nbsp;už&nbsp;jsme na&nbsp;té, či&nbsp;oné straně barikády.“</span></p>
          <p class="chunk" data-nb-ref-number="300" data-nb-words="57" data-nb-chars="352"><span class="idea" data-nb-ref-number="301" id="idea301" data-nb-words="57" data-nb-chars="352">„V té&nbsp;krajině stála hora – stála tam tisíce, miliony, možná miliardu let. A&nbsp;pak si&nbsp;přijde nějaký prospektor, řekněme někdy na&nbsp;přelomu pitomého dvacátého a&nbsp;ještě ubožejšího jednadvacátého stoletíčka, a&nbsp;za&nbsp;mizerných deset let stačí tu&nbsp;horu celou ukrást. Vykrade ji, vyrve jí&nbsp;vnitřnosti, urazí hlavu, odsekne údy, vyvrátí ji&nbsp;z&nbsp;kořene a&nbsp;úplně ji&nbsp;rozšlape.“</span></p>
          <p class="chunk" data-nb-ref-number="301" data-nb-words="51" data-nb-chars="341"><span class="idea" data-nb-ref-number="302" id="idea302" data-nb-words="51" data-nb-chars="341">„Chápu, že&nbsp;se&nbsp;na&nbsp;to&nbsp;díváte takhle. Vy&nbsp;byste však měl pochopit, že&nbsp;vše, co&nbsp;dělají, dělají legálně. Mají na&nbsp;to&nbsp;povolení místního i&nbsp;státního báňského úřadu a&nbsp;naše dobrozdání, jejich činnosti není co&nbsp;vytknout, mají vysokou exportní bilanci, jejich představenstvo se&nbsp;skládá ze&nbsp;znamenitých osobností českého podnikatelského stavu. Vzorový podnik.“</span></p>
          <p class="chunk" data-nb-ref-number="302" data-nb-words="2" data-nb-chars="15"><span class="idea" data-nb-ref-number="303" id="idea303" data-nb-words="2" data-nb-chars="15">„Vzorový vrah.“</span></p>
          <p class="chunk" data-nb-ref-number="303" data-nb-words="6" data-nb-chars="37"><span class="idea" data-nb-ref-number="304" id="idea304" data-nb-words="6" data-nb-chars="37">„Už se&nbsp;jedná o&nbsp;případné rekultivaci.“</span></p>
          <p class="chunk" data-nb-ref-number="304" data-nb-words="6" data-nb-chars="44"><span class="idea" data-nb-ref-number="305" id="idea305" data-nb-words="6" data-nb-chars="44">„Jak chtějí zrekultivovat horu, která není?“</span></p>
          <p class="chunk" data-nb-ref-number="305" data-nb-words="42" data-nb-chars="216"><span class="idea" data-nb-ref-number="306" id="idea306" data-nb-words="42" data-nb-chars="216">„Jsme chudý stát. Kdyby byl čedič pod zemí, bude se&nbsp;těžit tam – jako uhlí. Protože se&nbsp;ale čedič vyskytuje ve&nbsp;vyvřelinách, musí se&nbsp;těžit tak, jak se&nbsp;těží v&nbsp;Českém středohoří. S&nbsp;tím se&nbsp;nedá nic dělat. Smiřte se&nbsp;s&nbsp;tím.“</span></p>
          <p class="chunk" data-nb-ref-number="306" data-nb-words="11" data-nb-chars="56"><span class="idea" data-nb-ref-number="307" id="idea307" data-nb-words="11" data-nb-chars="56">„Ne. Ten kámen byl odjakživa v&nbsp;hoře. Měl se&nbsp;tam nechat.“</span></p>
          <p class="chunk" data-nb-ref-number="307" data-nb-words="15" data-nb-chars="94"><span class="idea" data-nb-ref-number="308" id="idea308" data-nb-words="15" data-nb-chars="94">„To je&nbsp;nesmysl. Máme schopnosti ho&nbsp;vytěžit, zpracovat a&nbsp;prodat, tak proč bychom to&nbsp;neudělali?“</span></p>
          <p class="chunk" data-nb-ref-number="308" data-nb-words="5" data-nb-chars="35"><span class="idea" data-nb-ref-number="309" id="idea309" data-nb-words="5" data-nb-chars="35">„Naši potomci nás budou nenávidět.“</span></p>
          <p class="chunk" data-nb-ref-number="309" data-nb-words="10" data-nb-chars="76"><span class="idea" data-nb-ref-number="310" id="idea310" data-nb-words="10" data-nb-chars="76">„Naši potomci budou šťastní, že&nbsp;jim odkážeme sebevědomou prosperující zemi.“</span></p>
          <p class="chunk" data-nb-ref-number="310" data-nb-words="6" data-nb-chars="44"><span class="idea" data-nb-ref-number="311" id="idea311" data-nb-words="6" data-nb-chars="44">„Zpustošenou placku, jezero s&nbsp;mrtvou vodou.“</span></p>
          <p class="chunk" data-nb-ref-number="311" data-nb-words="13" data-nb-chars="90"><span class="idea" data-nb-ref-number="312" id="idea312" data-nb-words="13" data-nb-chars="90">„K tomu nedojde, máme celé ministerstvo na&nbsp;to, aby dobývání přírodních zdrojů regulovalo.“</span></p>
          <p class="chunk" data-nb-ref-number="312" data-nb-words="11" data-nb-chars="62"><span class="idea" data-nb-ref-number="313" id="idea313" data-nb-words="11" data-nb-chars="62">„Tak jak je&nbsp;možné, že&nbsp;ono ministerstvo o&nbsp;případu Vlhošť neví?“</span></p>
          <p class="chunk" data-nb-ref-number="313" data-nb-words="4" data-nb-chars="23"><span class="idea" data-nb-ref-number="314" id="idea314" data-nb-words="4" data-nb-chars="23">„Ale samozřejmě že&nbsp;ví.“</span></p>
          <p class="chunk" data-nb-ref-number="314" data-nb-words="13" data-nb-chars="84"><span class="idea" data-nb-ref-number="315" id="idea315" data-nb-words="13" data-nb-chars="84">Ted mě&nbsp;dostal. „Chcete říct, že&nbsp;ministr životního prostředí se&nbsp;tím případem zabývá?“</span></p>
          <p class="chunk" data-nb-ref-number="315" data-nb-words="62" data-nb-chars="387"><span class="idea" data-nb-ref-number="316" id="idea316" data-nb-words="62" data-nb-chars="387">„Nic takového říct nechci. Ministr životního prostředí se&nbsp;Vlhoští už&nbsp;zabýval a&nbsp;brzy se&nbsp;jí&nbsp;bude zabývat znovu, i&nbsp;když jen krátce. Tak vy&nbsp;jste to&nbsp;nevěděl? To&nbsp;by&nbsp;se&nbsp;vám v&nbsp;Greenpeace vysmáli. Na&nbsp;ekologa jste špatně informovaný. Děti vody před lety protestovaly proti pokračování těžby, zasazovaly se&nbsp;o&nbsp;to, aby aspoň polovina hory zůstala stát, bombardovaly ministra žádostmi a&nbsp;připomínkami.“</span></p>
          <p class="chunk" data-nb-ref-number="316" data-nb-words="4" data-nb-chars="21"><span class="idea" data-nb-ref-number="317" id="idea317" data-nb-words="4" data-nb-chars="21">„A on&nbsp;je&nbsp;nevyslyšel?“</span></p>
          <p class="chunk" data-nb-ref-number="317" data-nb-words="45" data-nb-chars="279"><span class="idea" data-nb-ref-number="318" id="idea318" data-nb-words="45" data-nb-chars="279">„Tenkrát řešil ještě jeden případ, týkal se&nbsp;vybudování přehrady na&nbsp;Jizeře, kterou nechtěl povolit. Podařilo se&nbsp;mu&nbsp;ve&nbsp;vládě prosadit, aby řeka zůstala přehrady uchráněna, ale jak už&nbsp;jsem říkal, je&nbsp;to&nbsp;vždycky něco za&nbsp;něco. Musel obětovat Vlhošť, nikoli celou, ale její větší část.“</span></p>
          <p class="chunk" data-nb-ref-number="318" data-nb-words="7" data-nb-chars="43"><span class="idea" data-nb-ref-number="319" id="idea319" data-nb-words="7" data-nb-chars="43">„To, co&nbsp;nazýváte obětí, byl sprostý handl.“</span></p>
          <p class="chunk" data-nb-ref-number="319" data-nb-words="46" data-nb-chars="261"><span class="idea" data-nb-ref-number="320" id="idea320" data-nb-words="46" data-nb-chars="261">„Kdyby nebylo ministrova souhlasu, náš úřad by&nbsp;povolení další těžby nikdy nevydal. A&nbsp;stejné to&nbsp;bude v&nbsp;brzké době – půjde o&nbsp;otázku dotěžení. Pokud vím, na&nbsp;životním prostředí už&nbsp;horu odepsali, stejně je&nbsp;z&nbsp;ní&nbsp;troska. Ale budou za&nbsp;to&nbsp;chtít nějaký ústupek od&nbsp;vlády.“</span></p>
          <p class="chunk" data-nb-ref-number="320" data-nb-words="54" data-nb-chars="276"><span class="idea" data-nb-ref-number="321" id="idea321" data-nb-words="54" data-nb-chars="276">Ani ranou své umělé tlapy by&nbsp;mi&nbsp;neuštědřil úder, jakého se&nbsp;mi&nbsp;dostalo z&nbsp;jeho slov. Obracím se&nbsp;na&nbsp;patě, brodím se&nbsp;řekou ke&nbsp;břehu, peru se&nbsp;s&nbsp;proudem. V&nbsp;tu&nbsp;chvíli se&nbsp;má&nbsp;unavená hlava dopustí hříchu. Moci si&nbsp;tak lehnout na&nbsp;hladinu a&nbsp;nechat se&nbsp;unášet, pomyslím si… To&nbsp;by&nbsp;byl život.</span></p>
          <p class="chunk" data-nb-ref-number="321" data-nb-words="6" data-nb-chars="25"><span class="idea" data-nb-ref-number="322" id="idea322" data-nb-words="6" data-nb-chars="25">Ale jaký život by&nbsp;to&nbsp;byl?</span></p>
        </section>
        <section>
          <p class="chunk" data-nb-ref-number="322" data-nb-words="123" data-nb-chars="786"><span class="idea" data-nb-ref-number="323" id="idea323" data-nb-words="123" data-nb-chars="786">Scházejí mi&nbsp;bílé cesty, jimiž jsem chodíval, dělaly mé&nbsp;putování po&nbsp;souši snesitelným. Na&nbsp;bílých křižovatkách jsem zvažoval další kroky. Dřív byly všude. Dneska jsou černé a&nbsp;od&nbsp;jedné ke&nbsp;druhé se&nbsp;cestuje automobilem, spolehlivě podle značení, za&nbsp;doprovodu hudby z&nbsp;autorádia. Je&nbsp;to&nbsp;pohodlné, ale krása se&nbsp;vytratila. Zmizely aleje s&nbsp;ovocnými stromy, jejichž koruny chránily poutníky před sluncem i&nbsp;deštěm, pár posledních prašných cest nacházím ve&nbsp;svém kraji, mezi obcemi, jejichž význam je&nbsp;pro dnešní obyvatele zanedbatelný – spojnice jim nestály za&nbsp;zpevnění asfaltem. Třešně, višně, hrušně a&nbsp;jabloně už&nbsp;u&nbsp;nich stráž nedrží. Některé z&nbsp;alejí sice přežívají dodnes, ale jejich cesty – oblíbené, hojně užívané komunikace – jsou zalité dehtem. Jejich listí je&nbsp;nemocné a&nbsp;jejich ovoce plné olova.</span></p>
          <p class="chunk" data-nb-ref-number="323" data-nb-words="87" data-nb-chars="501"><span class="idea" data-nb-ref-number="324" id="idea324" data-nb-words="87" data-nb-chars="501">Znám jen jednu bílou třešňovku, kterou se&nbsp;chodí pěšky a&nbsp;na&nbsp;jejíž purpurové plody, byť zplanělé, si&nbsp;rád počkám do&nbsp;léta. Mezi třešněmi se&nbsp;krčí pár jabloní, právě rodí, ovoce dozlátlo a&nbsp;ztěžklo. Nikdo ho&nbsp;nechce. Jablka padají k&nbsp;zemi a&nbsp;hnijí, mění se&nbsp;v&nbsp;minulost jablek, potravu pro červy, vosy a&nbsp;ostatní havěť, která v&nbsp;nich nachází zvláštní, opojně sladkou šťávu rozkladu. Sbírám jedno jablko z&nbsp;tisíce a&nbsp;koušu do&nbsp;něj, chuť je&nbsp;spíš trpká, avšak vůně zůstává medová, memento času, kdy o&nbsp;ovoce bylo pečováno.</span></p>
          <p class="chunk" data-nb-ref-number="324" data-nb-words="241" data-nb-chars="1486"><span class="idea" data-nb-ref-number="325" id="idea325" data-nb-words="241" data-nb-chars="1486">Je&nbsp;Dušiček. Ubírám se&nbsp;alejí od&nbsp;tlusté hory, po&nbsp;bílé cestě kdysi vedoucí do&nbsp;Staré Vsi, dnes náhle končící v&nbsp;hrázi přehrady. Byl jsem se&nbsp;podívat na&nbsp;lom. Skryl jsem se&nbsp;za&nbsp;veliký balvan zaražený v&nbsp;zarostlém příkopě – býval to&nbsp;slavný vlhošťský viklan. Kořeny, jež ho&nbsp;kdysi obepínaly v&nbsp;mnoha vrstvách, se&nbsp;od&nbsp;minule ještě víc seschly, a&nbsp;když jsem se&nbsp;o&nbsp;ně&nbsp;opřel, pár nejtenčích se&nbsp;ulomilo a&nbsp;uvízlo mezi oky mého vlněného svetru. Přiložil jsem k&nbsp;oku dalekohled a&nbsp;ten si&nbsp;hned našel Laudona s&nbsp;Otrlou a&nbsp;jejich nohsledy – činili se&nbsp;v&nbsp;kráteru hory jako zubní kaz ve&nbsp;vykotlaném špičáku. Střelmistr měl kolem krku nasazen nějaký zpevňovač páteře, vypadalo to&nbsp;jako obojek. Ukazoval dělníkům, kde mají označit skálu pro hloubení dynamitových šachet. U&nbsp;vchodu nového plechového skladiště poblíž božích muk, kde se&nbsp;točila nákladní auta, se&nbsp;v&nbsp;hloučku bavilo šest mužů v&nbsp;černých čepicích a&nbsp;hnědých bundách. Nějaká soukromá detektivní služba. Byli vyzbrojeni brokovnicemi. Nové rypadlo na&nbsp;odkrývání zeminy bylo v&nbsp;provozu, náklaďáky hlušinu někam odvážely, ale bylo jich zatím málo, s&nbsp;obnovenou těžbou se&nbsp;zatím nezačalo. Tohle byly přípravné práce. Laudon přebíral od&nbsp;ředitele Titanie instrukce, Otrla si&nbsp;předtím ověřil, že&nbsp;představenstvo mu&nbsp;kamenolom nezavře ani ho&nbsp;z&nbsp;něj nevyhodí, Brianovová se&nbsp;setkala s&nbsp;představiteli akcionářů a&nbsp;slíbila jim hory doly – doslova. Kreuz se&nbsp;zatím nedočkal žádného postoje od&nbsp;Kostryby, Kostryba spoléhal na&nbsp;svého známého na&nbsp;ministerstvu, ten ať&nbsp;rozhodne. A&nbsp;Mastil si&nbsp;umyl ruce.</span></p>
          <p class="chunk" data-nb-ref-number="325" data-nb-words="125" data-nb-chars="754"><span class="idea" data-nb-ref-number="326" id="idea326" data-nb-words="125" data-nb-chars="754">Za&nbsp;posledním stromem se&nbsp;zvedá holý struskový násep, na&nbsp;němž se&nbsp;za&nbsp;desítky let uchytily tři čtyři břízky. Šplhám nahoru, suchá hlína se&nbsp;drolí pod nohama. Je&nbsp;neuvěřitelné, že&nbsp;na&nbsp;druhé straně se&nbsp;nachází voda. Vrchol hráze je&nbsp;rovný jako pravítko, příroda takto krajinu nemodeluje, v&nbsp;této zemi je&nbsp;nudný terén vždycky vizitkou účelového inženýrství. Mírně se&nbsp;zatáčející asfaltová cesta je&nbsp;i&nbsp;na&nbsp;podzim teplá, tu&nbsp;a&nbsp;tam ji&nbsp;kříží pukliny. Hladina pod svahem, který je&nbsp;na&nbsp;této straně mírnější, je&nbsp;nehybná a&nbsp;temná. Pod ní&nbsp;se&nbsp;černají kameny přivezené po&nbsp;válce ze&nbsp;Slovenska. Nehodí se&nbsp;sem, zdejší rybníky nikdy neměly tak tvrdé, pusté, nepřátelské dno. Jak je&nbsp;sem shodili z&nbsp;náklaďáků, tak tady leží. Účelové inženýrství by&nbsp;snad dokázalo vysvětlit proč; já&nbsp;to&nbsp;nedovedu.</span></p>
          <p class="chunk" data-nb-ref-number="326" data-nb-words="156" data-nb-chars="976"><span class="idea" data-nb-ref-number="327" id="idea327" data-nb-words="156" data-nb-chars="976">Pode mnou bývaly vody Dolanského rybníka, o&nbsp;kus dál travnatý břeh a&nbsp;hráz s&nbsp;pěšinou a&nbsp;bezovými keři, někde tady jsem pozoroval při koupání Katynku a&nbsp;její družky. Přicházím k&nbsp;místu, kde býval vodní přepad nad skalní průrvou a&nbsp;nad ním se&nbsp;klenul samonosný kamenný most. Teď stojím na&nbsp;popraskaném asfaltu vysoko nad ním, napravo ode mne nedělená, uměle zvýšená vodní plocha a&nbsp;daleko na&nbsp;druhém břehu pláž. Pod srázem je&nbsp;betonová propust a&nbsp;pod ní&nbsp;náhon široký jako autostráda. Z&nbsp;jeho rozpraskaného dna trčí zkroucené železné dráty. Dříve se&nbsp;tudy sváděla voda do&nbsp;cihlových budov Nových spojených mlýnů, dávné pýchy mladé Československé republiky, plebejského státu posedlého výrobou a&nbsp;konzumem. Budovy z&nbsp;červených cihel chátrají. Přehrada má&nbsp;vody dost, ale musí si&nbsp;ji&nbsp;ponechat. Potoky a&nbsp;bystřiny, jež dříve napájely Holanské rybníky, vyschly. Jako by&nbsp;odmítly vlít se&nbsp;do&nbsp;těch ohavných mnohahektarových necek. Byly za&nbsp;to&nbsp;potrestány. Všechny pramenily na&nbsp;Vlhošti a&nbsp;zanikly spolu s&nbsp;horou.</span></p>
          <p class="chunk" data-nb-ref-number="327" data-nb-words="135" data-nb-chars="876"><span class="idea" data-nb-ref-number="328" id="idea328" data-nb-words="135" data-nb-chars="876">Scházím k&nbsp;mlýnům. Tovární komplex chrání drátěný plot. Na&nbsp;bráně visí cedule s&nbsp;nápisem <strong>NEPOVOLANÝM VSTUP ZAKÁZÁN</strong>. Ve&nbsp;vrátnici nikdo nesedí, ale v&nbsp;křoví, jež se&nbsp;doširoka rozrůstá nad panelovou příjezdovou cestou, je&nbsp;zaparkováno auto – stará škodovka neurčité barvy, prázdná, poháněná nejspíš bioplynem, soudě podle smradu, který se&nbsp;zvedá z&nbsp;ještě teplého motoru. Mezi ztichlými budovami nikoho nevidím, ostře to&nbsp;tam profukuje, na&nbsp;úhledných chodníčcích leží žluté listí, na&nbsp;střechách jsou patrné díry po&nbsp;shozených taškách. Nakukují do&nbsp;nich krkavci, kterých jsou tu&nbsp;spousty: v&nbsp;povětří, na&nbsp;opadaných stromech, na&nbsp;zaprášených parapetech zašlých oken. Až&nbsp;na&nbsp;prach a&nbsp;popílek je&nbsp;tu&nbsp;docela čisto, vlastně by&nbsp;se&nbsp;od&nbsp;zítřka mohlo začít mlít. Ale nezačne. Vodní turbíny a&nbsp;mlecí stroje byly odvezeny, odpočívají kdesi daleko v&nbsp;suchých vyhřívaných skladech. Možná už&nbsp;je&nbsp;dávno prodali v&nbsp;dražbě.</span></p>
          <p class="chunk" data-nb-ref-number="328" data-nb-words="69" data-nb-chars="441"><span class="idea" data-nb-ref-number="329" id="idea329" data-nb-words="69" data-nb-chars="441">Obcházím areál kolem dokola, jeho přísný pořádek má&nbsp;v&nbsp;sobě něco děsivého, ticho, jež na&nbsp;něm leží, dráždí uši, zatímco všudypřítomný zápach dezinfekce upomíná na&nbsp;lyzolem vyrajbovanou márnici. Dříve udržovalo čistotu v&nbsp;mlýnech koště, bylo tomu tak i&nbsp;v&nbsp;mém Černém mlýně, provoněném dřevem a&nbsp;obilím a&nbsp;moukou. Ve&nbsp;velkokapacitních továrnách na&nbsp;potraviny hrozí na&nbsp;každém kroku kontaminace, a&nbsp;aby se&nbsp;tomu předešlo, klín je&nbsp;vytloukán klínem – chemií.</span></p>
          <p class="chunk" data-nb-ref-number="329" data-nb-words="172" data-nb-chars="1077"><span class="idea" data-nb-ref-number="330" id="idea330" data-nb-words="172" data-nb-chars="1077">Jdu podle pletiva, vede do&nbsp;lískového houští. Zde se&nbsp;dostávám co&nbsp;nejblíž k&nbsp;samotným mlýnicím. Otvírá se&nbsp;mi&nbsp;nečekaný průhled mezi budovy, na&nbsp;centrální stavbu celého objektu. Dříve jsem bezprostřední okolí svého dávného domova nepoznával, poslední století je&nbsp;zalilo přehradou, a&nbsp;co&nbsp;zůstalo suché, změnilo se&nbsp;na&nbsp;průmyslovou zónu patřící k&nbsp;mlýnům. A&nbsp;přece se&nbsp;tu&nbsp;dají objevit netušené věci. Starou dvoupatrovou mlýnici, obklopenou vyššími a&nbsp;novějšími stavbami, lze spatřit pouze odtud, z&nbsp;jiného místa je&nbsp;neviditelná. Přestože se&nbsp;do&nbsp;zorného pole nevejde celá – zhruba třetinu zakrývá budova olejny a&nbsp;hala nad přidruženou stoupou –, je&nbsp;možné udělat si&nbsp;celkovou představu. Pravidelná budova je&nbsp;vztyčena na&nbsp;půdorysu čtverce a&nbsp;má&nbsp;zesílené všechny čtyři rohy; každý sám o&nbsp;sobě připomíná věž a&nbsp;celek pak bastionovou citadelu. Účel je&nbsp;jasný: při otřesech všech turbín, hamrů a&nbsp;převodových řemenic se&nbsp;stavba nesměla ani pohnout. Vidím zpoza plotu dva ze&nbsp;čtyř rohových fořtů a&nbsp;ke&nbsp;svému úžasu v&nbsp;obou poznávám staré známé tvary Černého mlýna – i&nbsp;s&nbsp;tím patrem navíc, které jsem tenkrát přistavěl.</span></p>
          <p class="chunk" data-nb-ref-number="330" data-nb-words="86" data-nb-chars="496"><span class="idea" data-nb-ref-number="331" id="idea331" data-nb-words="86" data-nb-chars="496">Mé&nbsp;dojetí přeruší zelený zákmit ve&nbsp;dvoraně před mlýnici. Objeví se&nbsp;tam jakási dívka, má&nbsp;na&nbsp;sobě zelenou pláštěnku. Za&nbsp;ní&nbsp;jde druhá, v&nbsp;modrém svetru. Obě mají oprané vytahané kalhoty. Dívají se&nbsp;do&nbsp;mapy a&nbsp;konzultují ji&nbsp;s&nbsp;nějakými nákresy, na&nbsp;tu&nbsp;vzdálenost mezi námi to&nbsp;vypadá jako technická nebo stavební dokumentace. Turistky to&nbsp;nejsou, jsem si&nbsp;jist, že&nbsp;někde přelezly plot. Zvedají hlavy k&nbsp;cihlovým zdem, ukazují na&nbsp;nějaké detaily a&nbsp;pak jdou dál. Zajdou do&nbsp;stínu pod stoupou a&nbsp;zmizí mi&nbsp;z&nbsp;dohledu.</span></p>
          <p class="chunk" data-nb-ref-number="331" data-nb-words="67" data-nb-chars="368"><span class="idea" data-nb-ref-number="332" id="idea332" data-nb-words="67" data-nb-chars="368">Mé&nbsp;kroky teď míří k&nbsp;vodě. Stačilo spatřit obrysy Věže v&nbsp;rohu mlýnice, tu&nbsp;v&nbsp;paměť vrytou ikonu domova, abych zatoužil vidět víc. Dát se&nbsp;kolem náhonu a&nbsp;umělého kanálu k&nbsp;oblouku hráze, znovu ji&nbsp;přelézt a&nbsp;dojít k&nbsp;místu, kde končí třešňová alej s&nbsp;několika jabloněmi. Opět se&nbsp;zahloubat pohledem do&nbsp;mrtvé vody. Vstoupit do&nbsp;ní. Ponořit se&nbsp;po&nbsp;kolena, po&nbsp;pás, po&nbsp;hlavu. Jít dál.</span></p>
          <p class="chunk" data-nb-ref-number="332" data-nb-words="115" data-nb-chars="732"><span class="idea" data-nb-ref-number="333" id="idea333" data-nb-words="115" data-nb-chars="732">Jako stará kost v&nbsp;rozvaleném hrobě svítí v&nbsp;nazelenalém přítmí bílá cesta, hned se&nbsp;ztrácející v&nbsp;černém bahně na&nbsp;dně, hned se&nbsp;vynořující o&nbsp;kus dál, lemovaná zčernalými stromy. V&nbsp;korunách se&nbsp;prohánějí slepé, modravě fosforeskující rybky, druh, který se&nbsp;tu&nbsp;rozmnožil po&nbsp;zatopení kraje. Ještě dnes vidím známky spěchu, s&nbsp;jakým k&nbsp;tomu došlo. Kromě stojících kmenů, které za&nbsp;tu&nbsp;dobu nestačily uhnít, potkávám v&nbsp;rozvířené sedlině rezavé, syrovátkovým plakem potažené zemědělské stroje, už&nbsp;tehdy zastaralé, takže nestálo za&nbsp;to&nbsp;je&nbsp;odvézt. V&nbsp;šeru sejdu z&nbsp;cesty a&nbsp;vzápětí padám vodou zpomaleným, filmově efektním pádem do&nbsp;obdélníkové jámy základů domu, který zůstal nedokončen. Leží tu&nbsp;plechová cedule se&nbsp;zašlým, ručně psaným nápisem v&nbsp;němčině.</span></p>
          <p class="chunk" data-nb-ref-number="333" data-nb-words="97" data-nb-chars="598"><span class="idea" data-nb-ref-number="334" id="idea334" data-nb-words="97" data-nb-chars="598">Vracím se&nbsp;na&nbsp;cestu, vcházím mezi špalíry pahýlů, poznávám alej, jež kdysi obtáčela žitná pole a&nbsp;končila ve&nbsp;Staré Vsi. Po&nbsp;mé&nbsp;levici, za&nbsp;vykáceným smrkovým lesem, se&nbsp;vznášejí vody Koňského rybníka. Uprostřed se&nbsp;černá nevysoká skála zvaná Smrtka, s&nbsp;mohutným pískovcovým převisem připomínajícím zadumanou hlavu. Odvracím od&nbsp;těch koutů zrak, voda rybníka byla smíchána s&nbsp;vodou přehrady, ale co&nbsp;já&nbsp;vím, obávaný východní cíp s&nbsp;mokřadly je&nbsp;tam možná dodnes, spolu se&nbsp;vším, co&nbsp;se&nbsp;skrývalo pod bažinou. Zrychluji krok, jak jen mi&nbsp;voda dovolí. Plavat odmítám. Na&nbsp;koni nemůžu. Do&nbsp;své vesnice vstupuji po&nbsp;svých.</span></p>
          <p class="chunk" data-nb-ref-number="334" data-nb-words="111" data-nb-chars="705"><span class="idea" data-nb-ref-number="335" id="idea335" data-nb-words="111" data-nb-chars="705">Většina chalup přišla o&nbsp;střechu, některé byly vyvráceny ze&nbsp;základů jako při povodni, ne&nbsp;všechny. Velkostatek někdejšího rychtáře zůstal na&nbsp;svém místě, zdánlivě nedotčen. Potěší mě&nbsp;to. Nad bránou rychty stále visí zčernalé kolo s&nbsp;paprsky ramen a&nbsp;neporušenou loukotí. I&nbsp;uličky zůstaly stejné, přicházím humny a&nbsp;poznávám staré stodoly, jejich obílené, opadané stěny. Jsou místa, kde se&nbsp;omítka odmítla rozloučit se&nbsp;svou zdí a&nbsp;vykreslila na&nbsp;ní&nbsp;fantastické mapy. Dojdu k&nbsp;faře, kam Voves s&nbsp;Fideliem kdysi přemístili školu, chybí jí&nbsp;krovy a&nbsp;roubená část se&nbsp;rozpadla, ale některé tabulky v&nbsp;oknech zůstaly neporušené. O&nbsp;pár metrů dál se&nbsp;z&nbsp;dlažby návsi zvedá morový sloup, uražený vpůli, zbavený adorovaných svatých.</span></p>
          <p class="chunk" data-nb-ref-number="335" data-nb-words="90" data-nb-chars="579"><span class="idea" data-nb-ref-number="336" id="idea336" data-nb-words="90" data-nb-chars="579">Bílé zdi kostela měkce osvětlují ztemnělé náměstí, a&nbsp;ačkoli kalné světlo přichází shora, zdá se, jako by&nbsp;vystupovalo právě z&nbsp;jejich středu a&nbsp;stoupalo vzhůru. Střecha chybí. Aspoň že&nbsp;zůstal baňatý, do&nbsp;špičky vytažený krov. Dveře tu&nbsp;nejsou, vcházím do&nbsp;prázdné potopené lodi, bez oltáře, bez obrazů a&nbsp;bez lavic. Zbyl jenom kůr, varhany narychlo odvezli do&nbsp;sběrných surovin. Na&nbsp;podlaze leží barevné střepy, je&nbsp;jich tu&nbsp;míň než kamení, které tu&nbsp;porozbíjelo okna. Když do&nbsp;Sudet tenkrát přitáhli vymítači Němců, nedovedli rozlišit katolický kostel od&nbsp;protestantského a&nbsp;vytloukli všechny.</span></p>
          <p class="chunk" data-nb-ref-number="336" data-nb-words="36" data-nb-chars="217"><span class="idea" data-nb-ref-number="337" id="idea337" data-nb-words="36" data-nb-chars="217">Rozeženu houf slepých ryb a&nbsp;vyjdu před kostelík. Po&nbsp;náměstí se&nbsp;pohybuje světlo, blíží se&nbsp;ke&nbsp;mně. Dostávám strach. Salmo luminosus. Svíčková ryba. Obětní ryba. Přišla si&nbsp;pro mě&nbsp;z&nbsp;močálů Koňského rybníka. Ryba s&nbsp;nohama.</span></p>
          <p class="chunk" data-nb-ref-number="337" data-nb-words="67" data-nb-chars="361"><span class="idea" data-nb-ref-number="338" id="idea338" data-nb-words="67" data-nb-chars="361">V&nbsp;oblaku zkalené sedliny plápolá sinavá chiméra a&nbsp;je&nbsp;mi&nbsp;čím dál blíž. Má&nbsp;velkou hlavu a&nbsp;jediné zářící oko nad čelem, pod ním zejí oživlá ústa, v&nbsp;nich se&nbsp;to&nbsp;rudě mihotá. Nad hlavou vlaje šedivý chochol, co&nbsp;chvíli se&nbsp;ztrácí a&nbsp;opět se&nbsp;vrací. Nohy jako by&nbsp;patřily žábě. Voda je&nbsp;hustě šrafovaná a&nbsp;ubírá tvarům třetí rozměr. Dívám se&nbsp;na&nbsp;snový výjev šíleného kreslíře.</span></p>
          <p class="chunk" data-nb-ref-number="338" data-nb-words="63" data-nb-chars="362"><span class="idea" data-nb-ref-number="339" id="idea339" data-nb-words="63" data-nb-chars="362">Světlo spočine na&nbsp;bráně jednoho statku, osahá ji&nbsp;a&nbsp;projde jejím otvorem. Zavře se&nbsp;za&nbsp;ním houština inkoustových čar. Potom se&nbsp;vynoří ze&nbsp;shnilých, v&nbsp;pantech se&nbsp;bortících vrat vedlejšího domu – jen kousek od&nbsp;místa, kde stojím před kostelem, nemůžu se&nbsp;pohnout a&nbsp;třeštím oči na&nbsp;karikaturu sebe sama. Ale nejsem to&nbsp;já&nbsp;ani jiné strašidlo. Z&nbsp;žabáka se&nbsp;vyklubal žabí muž.</span></p>
          <p class="chunk" data-nb-ref-number="339" data-nb-words="54" data-nb-chars="334"><span class="idea" data-nb-ref-number="340" id="idea340" data-nb-words="54" data-nb-chars="334">Nad hlavou potápěče znova zavlaje chochol bublin, vypuzený filtrem dýchacího zařízení. Na&nbsp;zádech zahlédnu kyslíkový přístroj a&nbsp;hadice vedoucí do&nbsp;skleněné masky. Ta&nbsp;nemá náústek, tvář se&nbsp;za&nbsp;ni&nbsp;vejde celá, nos a&nbsp;ústa dýchají volně. Čelist se&nbsp;pohybuje, v&nbsp;masce je&nbsp;zabudován mikrofon. Brada, uši a&nbsp;zbytek hlavy vězí v&nbsp;zelené gumové kukle.</span></p>
          <p class="chunk" data-nb-ref-number="340" data-nb-words="65" data-nb-chars="409"><span class="idea" data-nb-ref-number="341" id="idea341" data-nb-words="65" data-nb-chars="409">Svítilna na&nbsp;přilbě ohledává staroveské náměstí, kromě vyrvaných dlažebních kostek, zrezivělých obručí a&nbsp;rozlámaných žebřiňáků nenachází nic zajímavého. Ústa za&nbsp;sklem se&nbsp;odmlčela, oči se&nbsp;přivírají únavou. Světelný prst se&nbsp;zastavil na&nbsp;mých nohou a&nbsp;potápěč si&nbsp;toho nevšiml. Stojí na&nbsp;pět metrů ode mne a&nbsp;spí. Závaží připevněné ke&nbsp;krátkým gumovým ploutvím ho&nbsp;drží na&nbsp;místě. Tělo se&nbsp;mírně kývá jako bodlák ve&nbsp;větru.</span></p>
          <p class="chunk" data-nb-ref-number="341" data-nb-words="13" data-nb-chars="79"><span class="idea" data-nb-ref-number="342" id="idea342" data-nb-words="13" data-nb-chars="79">Přistupuji k&nbsp;spáči, natahuji ruku a&nbsp;prstem mu&nbsp;zlehka cvrnknu o&nbsp;skleněnou masku.</span></p>
          <p class="chunk" data-nb-ref-number="342" data-nb-words="46" data-nb-chars="245"><span class="idea" data-nb-ref-number="343" id="idea343" data-nb-words="46" data-nb-chars="245">Je&nbsp;v&nbsp;šoku. Poulí na&nbsp;mě&nbsp;oči a&nbsp;nemůže jim uvěřit. Pak ho&nbsp;přemůže pud sebezáchovy. Potápěč se&nbsp;shýbne, rozepne čtyři přezky a&nbsp;jako okoun vystřelí v&nbsp;závoji bublin vzhůru. Dívám se&nbsp;za&nbsp;ním, k&nbsp;dennímu světlu a&nbsp;světu bez přízraků to&nbsp;má&nbsp;pořádný kus cesty.</span></p>
          <p class="chunk" data-nb-ref-number="343" data-nb-words="90" data-nb-chars="575"><span class="idea" data-nb-ref-number="344" id="idea344" data-nb-words="90" data-nb-chars="575">Prohlížím si&nbsp;tři předměty, jež tu&nbsp;po&nbsp;něm zbyly: dvě odepnutá závaží podobná kovovým podrážkám a&nbsp;malé kladívko. Závaží nechám ležet a&nbsp;kladívko zvednu. I&nbsp;v&nbsp;šeru poznávám, že&nbsp;to&nbsp;není součást výzbroje potápěče. Je&nbsp;to&nbsp;starý nástroj, nalezený nejspíš před chvílí v&nbsp;některé zatopené chalupě. Železo je&nbsp;napůl sežrané rzí, dubovému topůrku, napuštěnému mastnotou z&nbsp;lidských dlaní, voda neublížila. Není to&nbsp;běžné kladivo, tohle se&nbsp;na&nbsp;obou koncích zužuje, pracovní hrany jsou poměrně ostré. Tuším, k&nbsp;čemu se&nbsp;užívalo. Je&nbsp;to&nbsp;sekernické kladivo, jež sloužilo k&nbsp;okřesávání mlýnských kamenů.</span></p>
          <p class="chunk" data-nb-ref-number="344" data-nb-words="43" data-nb-chars="253"><span class="idea" data-nb-ref-number="345" id="idea345" data-nb-words="43" data-nb-chars="253">Koutkem oka zaznamenám nějaký pohyb. Zvednu hlavu, která mě&nbsp;rozbolela z&nbsp;toho nenadálého setkání. Po&nbsp;návsi se&nbsp;něco kutálí. Je&nbsp;to&nbsp;vozové kolo s&nbsp;hlavicí a&nbsp;loukotí spojenou černými paprsky. Utrhlo se&nbsp;z&nbsp;brány bývalé rychty a&nbsp;samo si&nbsp;razí cestu šerými vodami.</span></p>
          <p class="chunk" data-nb-ref-number="345" data-nb-words="6" data-nb-chars="26"><span class="idea" data-nb-ref-number="346" id="idea346" data-nb-words="6" data-nb-chars="26">Dávám se&nbsp;před ním na&nbsp;útěk.</span></p>
        </section>
        <section>
          <p class="chunk" data-nb-ref-number="346" data-nb-words="129" data-nb-chars="780"><span class="idea" data-nb-ref-number="347" id="idea347" data-nb-words="129" data-nb-chars="780">Je&nbsp;odpoledne, sedím na&nbsp;břehu přehrady, pod lesem nad svažitou loukou, kde se&nbsp;světívaly slavnosti jara. Prohlížím si&nbsp;kladívko na&nbsp;denním světle. Přejedu si&nbsp;rukou po&nbsp;krku – tady mě&nbsp;slepá Katynka šlehla kopřivou. Starou Ves mám téměř u&nbsp;nohou, třicet metrů pod vodní hladinou. O&nbsp;kus dál vlevo, kde vrůstá do&nbsp;stráně umělá hráz, vytahují nějací lidé z&nbsp;vody oranžový nafukovací člun. Závěsný motor na&nbsp;něm nemají, právě dopádlovali ke&nbsp;břehu a&nbsp;potápěč si&nbsp;stáhl kuklu. Má&nbsp;světlé vlasy a&nbsp;výrazně řezaný obličej. Podává kyslíkovou bombu druhému muži, zatímco dívky vynášejí z&nbsp;člunu složené oblečení, termosku a&nbsp;piknikový koš. Jsou to&nbsp;ty, které jsem před pár hodinami zahlédl za&nbsp;plotem fabriky. Vítr mi&nbsp;donáší jen útržky rozhovoru, spíš podle výrazu tváří uhádnu, že&nbsp;se&nbsp;tomu ve&nbsp;skafandru smějí.</span></p>
          <p class="chunk" data-nb-ref-number="347" data-nb-words="53" data-nb-chars="301"><span class="idea" data-nb-ref-number="348" id="idea348" data-nb-words="53" data-nb-chars="301">Poklepu kladívkem do&nbsp;mezního balvanu. Uslyší to&nbsp;a&nbsp;všichni čtyři ke&nbsp;mně otočí hlavu, tři bez zájmu, jeden s&nbsp;trhnutím ramen. Dívám se&nbsp;přes kladívko na&nbsp;jeho ústa, otvírají se, chtějí promluvit, potom se&nbsp;zavřou. Muž mě&nbsp;chvíli pozoruje, pak se&nbsp;otočí a&nbsp;odchází za&nbsp;ostatními. Jde bos, v&nbsp;ruce si&nbsp;nese ploutve.</span></p>
          <p class="chunk" data-nb-ref-number="348" data-nb-words="66" data-nb-chars="370"><span class="idea" data-nb-ref-number="349" id="idea349" data-nb-words="66" data-nb-chars="370">Bolí mě&nbsp;hlava, přikládám si&nbsp;na&nbsp;ni&nbsp;studené železo, ale jenom se&nbsp;to&nbsp;zhorší. Přestože jsem ze&nbsp;studené vody vylezl teprve nedávno, cítím, jak mi&nbsp;pod límcem na&nbsp;krku vyráží pot. Kladívko mi&nbsp;připomene dva mlýnské kameny, běhoun a&nbsp;spodek, které jsem kdysi nechal vyseknout z&nbsp;Vlhoště. Ta&nbsp;dvě kola mi&nbsp;teď drtí mozek. Tisknu si&nbsp;kladívko k&nbsp;očím, vkládám je&nbsp;mezi ty&nbsp;kameny jako klín.</span></p>
          <p class="chunk" data-nb-ref-number="349" data-nb-words="66" data-nb-chars="423"><span class="idea" data-nb-ref-number="350" id="idea350" data-nb-words="66" data-nb-chars="423">Potom se&nbsp;otočím k&nbsp;Vlhošti. Vrchol a&nbsp;příkrý jihovýchod jsou pryč, z&nbsp;hory zbývá polovina, mírná severozápadní strana připomíná podstavec gigantického pomníku. Můj zrak upoutává ploché temeno, má&nbsp;paměť rekonstruuje celek – kulatost, plnost, harmonii. Vlastně jsem byl první, kdo horu nahlodal, narušil její posvátný majestát a&nbsp;oslabil ji. Katynku to&nbsp;zničilo, kraj to&nbsp;uvrhlo do&nbsp;neštěstí. Byl jsem špatný pán a&nbsp;teď za&nbsp;to&nbsp;platím.</span></p>
        </section>
        <section>
          <p class="chunk" data-nb-ref-number="350" data-nb-words="41" data-nb-chars="223"><span class="idea" data-nb-ref-number="351" id="idea351" data-nb-words="41" data-nb-chars="223">„Máte hlavu plnou rzi,“ přetrhne mi&nbsp;myšlenku potápěč, toho dne již podruhé. Skafandr už&nbsp;nemá. Natahuje ruku ke&nbsp;kladívku, které si&nbsp;tisknu k&nbsp;čelu. „Jdu si&nbsp;pro něj, našel jsem ho&nbsp;dole. Jste moc hodný, že&nbsp;jste ho&nbsp;vzal s&nbsp;sebou.“</span></p>
          <p class="chunk" data-nb-ref-number="351" data-nb-words="71" data-nb-chars="433"><span class="idea" data-nb-ref-number="352" id="idea352" data-nb-words="71" data-nb-chars="433">Dívá se&nbsp;na&nbsp;mě&nbsp;průzračně modrýma očima, které bych označil za&nbsp;nevinné, kdyby z&nbsp;toho nekoukala chtěnost. Prohlížím si&nbsp;ho, kladívko zatím nepouštím z&nbsp;ruky. Muži je&nbsp;snad nějakých pětadvacet let. Má&nbsp;na&nbsp;sobě tlustý oranžový svetr se&nbsp;špičatým výstřihem. Přes rameno má&nbsp;přehozenou tašku. Kalhoty jsou v&nbsp;půli lýtek ustřižené a&nbsp;roztřepené, hodí se&nbsp;spíš na&nbsp;léto. Ponožky chybí, nohy vězí pouze v&nbsp;sandálech. Na&nbsp;hlavě sedí široký slaměný klobouk.</span></p>
          <p class="chunk" data-nb-ref-number="352" data-nb-words="86" data-nb-chars="538"><span class="idea" data-nb-ref-number="353" id="idea353" data-nb-words="86" data-nb-chars="538">Ten kluk chce budit dojem pasáčka vepřů, pomyslím si, ale mě&nbsp;neošálí. Zaměřím pozornost na&nbsp;jeho tvář. Velké oči, velká ústa, protáhlý nos, výrazné lícní kosti a&nbsp;mohutná hranatá čelist. Nejnápadnější je&nbsp;brada, sebevědomě vystrčená dopředu. Postava je&nbsp;spíš vyšší, v&nbsp;poměru k&nbsp;velké hlavě tak ale nepůsobí. Křehkost tělesné konstituce vyvažují výrazné klouby. Něco mě&nbsp;na&nbsp;něm popuzuje. Odolávám chuti nabrat ho&nbsp;do&nbsp;té&nbsp;vystrčené brady pěstí. Pak si&nbsp;povšimnu, že&nbsp;má&nbsp;obvázané zápěstí. Gázou prosakují rudé šrámy – jako by&nbsp;ho&nbsp;podrápalo dravé zvíře.</span></p>
          <p class="chunk" data-nb-ref-number="353" data-nb-words="5" data-nb-chars="29"><span class="idea" data-nb-ref-number="354" id="idea354" data-nb-words="5" data-nb-chars="29">Podám mu&nbsp;kladívko. Usměje se.</span></p>
          <p class="chunk" data-nb-ref-number="354" data-nb-words="23" data-nb-chars="131"><span class="idea" data-nb-ref-number="355" id="idea355" data-nb-words="23" data-nb-chars="131">„Děkuju. Musel jste na&nbsp;mě&nbsp;tak vybafnout? Ale pod vodou máte výdrž, to&nbsp;teda klobouk dolů.“ Smekne. Na&nbsp;hlavě má&nbsp;světlé vrabčí hnízdo.</span></p>
          <p class="chunk" data-nb-ref-number="355" data-nb-words="7" data-nb-chars="37"><span class="idea" data-nb-ref-number="356" id="idea356" data-nb-words="7" data-nb-chars="37">„Co jste tam prováděl?“ zeptám se&nbsp;ho.</span></p>
          <p class="chunk" data-nb-ref-number="356" data-nb-words="2" data-nb-chars="7"><span class="idea" data-nb-ref-number="357" id="idea357" data-nb-words="2" data-nb-chars="7">„A vy?“</span></p>
          <p class="chunk" data-nb-ref-number="357" data-nb-words="4" data-nb-chars="19"><span class="idea" data-nb-ref-number="358" id="idea358" data-nb-words="4" data-nb-chars="19">„Já se&nbsp;ptal první.“</span></p>
          <p class="chunk" data-nb-ref-number="358" data-nb-words="70" data-nb-chars="404"><span class="idea" data-nb-ref-number="359" id="idea359" data-nb-words="70" data-nb-chars="404">„Dobrá. Naše organizace usiluje o&nbsp;vypuštění přehrady, která nedělá kraji dobře – odvádí i&nbsp;to&nbsp;málo vody, které tu&nbsp;zůstává po&nbsp;rozmetání pramenů hory. A&nbsp;dole jsem se&nbsp;byl podívat na&nbsp;to, co&nbsp;se&nbsp;dá&nbsp;zachránit z&nbsp;původní Staré Vsi. Chceme přehradu vypustit a&nbsp;vesnici zase osídlit. Lidi od&nbsp;nás to&nbsp;tu&nbsp;mají rádi. Založíme takovou menší komunitu. Až&nbsp;opadne voda, až&nbsp;se&nbsp;rozeberou umělé hráze a&nbsp;zavezou betonová koryta…“</span></p>
          <p class="chunk" data-nb-ref-number="359" data-nb-words="16" data-nb-chars="88"><span class="idea" data-nb-ref-number="360" id="idea360" data-nb-words="16" data-nb-chars="88">„Spíš až&nbsp;naprší a&nbsp;uschne. Zachránit se&nbsp;nedá nic. Víte, jak dlouho je&nbsp;vesnice pod vodou?“</span></p>
          <p class="chunk" data-nb-ref-number="360" data-nb-words="47" data-nb-chars="285"><span class="idea" data-nb-ref-number="361" id="idea361" data-nb-words="47" data-nb-chars="285">„Vím. Ale nám jde taky o&nbsp;Holanské rybníky, o&nbsp;vodní cestu, která je&nbsp;spojovala. Vím o&nbsp;tom všechno, co&nbsp;je&nbsp;dostupné z&nbsp;historické literatury. Zajímají mě&nbsp;i&nbsp;novodobé dějiny téhle přehrady. Viděl jsem materiály vodohospodářů, plány stavbařů. Ta&nbsp;přehrada je&nbsp;k&nbsp;ničemu, byl to&nbsp;jeden velký omyl.“</span></p>
          <p class="chunk" data-nb-ref-number="361" data-nb-words="2" data-nb-chars="9"><span class="idea" data-nb-ref-number="362" id="idea362" data-nb-words="2" data-nb-chars="9">„To byl.“</span></p>
          <p class="chunk" data-nb-ref-number="362" data-nb-words="34" data-nb-chars="183"><span class="idea" data-nb-ref-number="363" id="idea363" data-nb-words="34" data-nb-chars="183">„Stejně jako těžba kamene v&nbsp;chráněné přírodní oblasti. Mávám na&nbsp;vás už&nbsp;z&nbsp;dálky, křičím, co&nbsp;můžu – no&nbsp;zrovna před chvílí –, ale vy&nbsp;civíte na&nbsp;Vlhošť a&nbsp;vypadáte, jako když vidíte ducha.“</span></p>
          <p class="chunk" data-nb-ref-number="363" data-nb-words="5" data-nb-chars="37"><span class="idea" data-nb-ref-number="364" id="idea364" data-nb-words="5" data-nb-chars="37">„Možná jsem jednoho opravdu zahlédl.“</span></p>
          <p class="chunk" data-nb-ref-number="364" data-nb-words="40" data-nb-chars="219"><span class="idea" data-nb-ref-number="365" id="idea365" data-nb-words="40" data-nb-chars="219">„To proto, že&nbsp;jste předtím byl se&nbsp;mnou na&nbsp;dně přehrady. Já&nbsp;zažívám totéž. Po&nbsp;vynoření se&nbsp;mi&nbsp;začnou vybavovat věci, které jsem dávno zapomněl a&nbsp;třeba si&nbsp;je&nbsp;ani nikdy neuvědomil. A&nbsp;ony tam pořád byly, pěkně pod hladinou.“</span></p>
          <p class="chunk" data-nb-ref-number="365" data-nb-words="4" data-nb-chars="25"><span class="idea" data-nb-ref-number="366" id="idea366" data-nb-words="4" data-nb-chars="25">„Potápíte se&nbsp;tady často?“</span></p>
          <p class="chunk" data-nb-ref-number="366" data-nb-words="9" data-nb-chars="59"><span class="idea" data-nb-ref-number="367" id="idea367" data-nb-words="9" data-nb-chars="59">„Jak nám dovolí čas a&nbsp;peníze. Jsme příspěvková organizace.“</span></p>
          <p class="chunk" data-nb-ref-number="367" data-nb-words="8" data-nb-chars="42"><span class="idea" data-nb-ref-number="368" id="idea368" data-nb-words="8" data-nb-chars="42">„A říkáte si&nbsp;Děti vody, pokud se&nbsp;nemýlím.“</span></p>
          <p class="chunk" data-nb-ref-number="368" data-nb-words="56" data-nb-chars="338"><span class="idea" data-nb-ref-number="369" id="idea369" data-nb-words="56" data-nb-chars="338">„Správně. Noviny nás nazývají různě, třeba utopená generace nebo utopiáni. Politici, co&nbsp;rádi žertují, nám říkají utopenci.“ Pokrčí rameny. „Jsme Děti vody. Já&nbsp;to&nbsp;celé vedu, teda aspoň formálně, taky média se&nbsp;na&nbsp;mě&nbsp;obracejí jako na&nbsp;předsedu. Ale despota nejsem, víte, u&nbsp;nás není žádná hierarchie. Každý je&nbsp;tam sám za&nbsp;sebe. Jsem Tomáš Mor.“</span></p>
          <p class="chunk" data-nb-ref-number="369" data-nb-words="21" data-nb-chars="128"><span class="idea" data-nb-ref-number="370" id="idea370" data-nb-words="21" data-nb-chars="128">Podává mi&nbsp;ruku, přijímám ji, podivné jméno nechávám bez komentáře; nemám lepší. „Johan Salmon, těší mě. Co&nbsp;máte s&nbsp;tím zápěstím?“</span></p>
          <p class="chunk" data-nb-ref-number="370" data-nb-words="41" data-nb-chars="221"><span class="idea" data-nb-ref-number="371" id="idea371" data-nb-words="41" data-nb-chars="221">„To nic není, dole jsem se&nbsp;o&nbsp;něco řízl, už&nbsp;nevím o&nbsp;co. Ale povězte mi&nbsp;– vážně se&nbsp;jmenujete Salmon? Bezva! Paráda! Víte, že&nbsp;tahle vesnice,“ ukáže na&nbsp;vodu, „patřila šlechtici stejného jména? Ne&nbsp;– to&nbsp;snad nemůže být náhoda!“</span></p>
          <p class="chunk" data-nb-ref-number="371" data-nb-words="8" data-nb-chars="45"><span class="idea" data-nb-ref-number="372" id="idea372" data-nb-words="8" data-nb-chars="45">„Není to&nbsp;náhoda. Jsem to… jsem jeho potomek.“</span></p>
          <p class="chunk" data-nb-ref-number="372" data-nb-words="5" data-nb-chars="28"><span class="idea" data-nb-ref-number="373" id="idea373" data-nb-words="5" data-nb-chars="28">„Fakt? To&nbsp;je&nbsp;teda zvláštní.“</span></p>
          <p class="chunk" data-nb-ref-number="373" data-nb-words="1" data-nb-chars="7"><span class="idea" data-nb-ref-number="374" id="idea374" data-nb-words="1" data-nb-chars="7">„Proč?“</span></p>
          <p class="chunk" data-nb-ref-number="374" data-nb-words="80" data-nb-chars="441"><span class="idea" data-nb-ref-number="375" id="idea375" data-nb-words="80" data-nb-chars="441">„Mám to&nbsp;prostudované. Nikde jsem nenašel zmínky o&nbsp;tom, že&nbsp;by&nbsp;ten rod pokračoval. Váš poslední jmenovec kdysi prostě zmizel, nikdo nevěděl kam. Odešel bez rozloučení. Jestli si&nbsp;dobře vzpomínám, v&nbsp;kronice stojí, že&nbsp;s&nbsp;ním utekla nějaká holka tady ze&nbsp;vsi. Jako by&nbsp;se&nbsp;po&nbsp;nich zem slehla. Ale co&nbsp;– o&nbsp;to&nbsp;je&nbsp;tohle setkání vzácnější, že? Když jste Salmonův pravnuk… Jsem v&nbsp;sedmém nebi.“ Vypadá, že&nbsp;má&nbsp;co&nbsp;dělat, aby se&nbsp;ovládl. Začíná mi&nbsp;lézt na&nbsp;nervy.</span></p>
          <p class="chunk" data-nb-ref-number="375" data-nb-words="7" data-nb-chars="37"><span class="idea" data-nb-ref-number="376" id="idea376" data-nb-words="7" data-nb-chars="37">„Jste tedy baron, že? Baron de&nbsp;Caus.“</span></p>
          <p class="chunk" data-nb-ref-number="376" data-nb-words="9" data-nb-chars="49"><span class="idea" data-nb-ref-number="377" id="idea377" data-nb-words="9" data-nb-chars="49">„Ano. Máte to&nbsp;opravdu načtené, jen co&nbsp;je&nbsp;pravda.“</span></p>
          <p class="chunk" data-nb-ref-number="377" data-nb-words="20" data-nb-chars="98"><span class="idea" data-nb-ref-number="378" id="idea378" data-nb-words="20" data-nb-chars="98">„Aby ne. To&nbsp;je… opravdová čest. Smím vás pozvat k&nbsp;nám, až&nbsp;budete zase v&nbsp;Praze? Do&nbsp;našeho centra –“</span></p>
          <p class="chunk" data-nb-ref-number="378" data-nb-words="5" data-nb-chars="28"><span class="idea" data-nb-ref-number="379" id="idea379" data-nb-words="5" data-nb-chars="28">Zarazí se. Uhne očima. Proč?</span></p>
          <p class="chunk" data-nb-ref-number="379" data-nb-words="21" data-nb-chars="103"><span class="idea" data-nb-ref-number="380" id="idea380" data-nb-words="21" data-nb-chars="103">Mám to. Podřekl se: „… až&nbsp;budete zase v&nbsp;Praze.“ Jak ví, že&nbsp;jsem tam byl? Vždyť jsme se&nbsp;právě seznámili.</span></p>
          <p class="chunk" data-nb-ref-number="380" data-nb-words="7" data-nb-chars="46"><span class="idea" data-nb-ref-number="381" id="idea381" data-nb-words="7" data-nb-chars="46">„Rád přijdu. Vaše organizace mě&nbsp;velmi zajímá.“</span></p>
          <p class="chunk" data-nb-ref-number="381" data-nb-words="22" data-nb-chars="114"><span class="idea" data-nb-ref-number="382" id="idea382" data-nb-words="22" data-nb-chars="114">Vyndá z&nbsp;peněženky vizitku a&nbsp;podá mi&nbsp;ji. Než si&nbsp;ji&nbsp;zastrčím do&nbsp;kapsy, nenápadně ji&nbsp;otřu. Je&nbsp;trochu umazaná od&nbsp;krve.</span></p>
          <p class="chunk" data-nb-ref-number="382" data-nb-words="19" data-nb-chars="87"><span class="idea" data-nb-ref-number="383" id="idea383" data-nb-words="19" data-nb-chars="87">Srdečně se&nbsp;se&nbsp;mnou rozloučí a&nbsp;jde. A&nbsp;pak, jako by&nbsp;si&nbsp;na&nbsp;něco vzpomněl, se&nbsp;ke&nbsp;mně otočí.</span></p>
          <p class="chunk" data-nb-ref-number="383" data-nb-words="21" data-nb-chars="125"><span class="idea" data-nb-ref-number="384" id="idea384" data-nb-words="21" data-nb-chars="125">„Promiňte, ale ještě jste mi&nbsp;nedal jednu odpověď. Uznáte, doufám, že&nbsp;na&nbsp;ni&nbsp;mám právo? Co&nbsp;jste hledal v&nbsp;Novomlýnské přehradě?“</span></p>
          <p class="chunk" data-nb-ref-number="384" data-nb-words="28" data-nb-chars="155"><span class="idea" data-nb-ref-number="385" id="idea385" data-nb-words="28" data-nb-chars="155">Tvrdě mu&nbsp;pohlédnu do&nbsp;očí, neuhýbá, oplácí stejně. Znovu se&nbsp;přesvědčuji o&nbsp;tom, že&nbsp;to&nbsp;není ten veselý prosťáček, za&nbsp;něhož se&nbsp;vydává. Chce odpověď, má&nbsp;ji&nbsp;mít.</span></p>
          <p class="chunk" data-nb-ref-number="385" data-nb-words="6" data-nb-chars="35"><span class="idea" data-nb-ref-number="386" id="idea386" data-nb-words="6" data-nb-chars="35">„Nevíte? Byl jsem se&nbsp;podívat doma.“</span></p>
          <p class="chunk" data-nb-ref-number="386" data-nb-words="25" data-nb-chars="139"><span class="idea" data-nb-ref-number="387" id="idea387" data-nb-words="25" data-nb-chars="139">Usměje se, tohle mu&nbsp;stačí. Vytáhne z&nbsp;tašky bílý balíček, je&nbsp;to&nbsp;něco v&nbsp;papírovém ubrousku. Rozbalí to&nbsp;a&nbsp;řekne: „Vezměte si, za&nbsp;to&nbsp;kladívko.“</span></p>
          <p class="chunk" data-nb-ref-number="387" data-nb-words="27" data-nb-chars="145"><span class="idea" data-nb-ref-number="388" id="idea388" data-nb-words="27" data-nb-chars="145">„Co to&nbsp;je?“ ptám se&nbsp;nedůvěřivě. Při pohledu na&nbsp;jeho dlaň, v&nbsp;níž leží přes sebe dvě tyčinky upečeného těsta, si&nbsp;uvědomím, jak mi&nbsp;ve&nbsp;vodě vyhládlo.</span></p>
          <p class="chunk" data-nb-ref-number="388" data-nb-words="22" data-nb-chars="133"><span class="idea" data-nb-ref-number="389" id="idea389" data-nb-words="22" data-nb-chars="133">„To je&nbsp;dušička, připomínka mrtvých. Vidíte? Zkřížené kosti. K&nbsp;dnešnímu svátku to&nbsp;upekly holky a&nbsp;už&nbsp;jsme to&nbsp;snědli. Víc toho nezbylo.“</span></p>
          <p class="chunk" data-nb-ref-number="389" data-nb-words="14" data-nb-chars="69"><span class="idea" data-nb-ref-number="390" id="idea390" data-nb-words="14" data-nb-chars="69">Vezmu si&nbsp;od&nbsp;něj dušičku, a&nbsp;jen do&nbsp;ní&nbsp;kousnu, vzpomenu si&nbsp;na&nbsp;Kateřinu.</span></p>
          <p class="chunk" data-nb-ref-number="390" data-nb-words="9" data-nb-chars="67"><span class="idea" data-nb-ref-number="391" id="idea391" data-nb-words="9" data-nb-chars="67">Tomáš Mor odchází. Po&nbsp;chvíli zaslechnu zarachotit motor automobilu.</span></p>
        </section>
        <section>
          <p class="chunk" data-nb-ref-number="391" data-nb-words="187" data-nb-chars="1139"><span class="idea" data-nb-ref-number="392" id="idea392" data-nb-words="187" data-nb-chars="1139">Zavírám dveře za&nbsp;nevlídným listopadovým dnem, vstupuji do&nbsp;pražského sídla Dětí vody. Mají je&nbsp;v&nbsp;jedné z&nbsp;hal Holešovické tržnice. Kdysi bývala v&nbsp;té&nbsp;dlouhé zelené budově jatka a&nbsp;příchozího znepokojí ocelové háky visící na&nbsp;kolejnicích podél bílými kachlíky obložených stěn. Dnes v&nbsp;hale na&nbsp;úkor rudé barvy převládá zelená, ale jako by&nbsp;tu&nbsp;byl stále cítit zašlý pach krve, jež stékala do&nbsp;nerezových kanálků v&nbsp;podlaze, připomínajících urinál. V&nbsp;kanálcích už&nbsp;dávno není krev a&nbsp;nevidím tam ani jeden nedopalek, ač&nbsp;si&nbsp;o&nbsp;nedopalky a&nbsp;jiné svinstvo přímo říkají. Předseda organizace je&nbsp;podle všeho zapřisáhlý nekuřák a&nbsp;vzorný hoch, co&nbsp;slušně zdraví a&nbsp;má&nbsp;rád, když věci jsou na&nbsp;svém místě. Na&nbsp;hácích visí rozesmáté propagační fotografie předních politiků, jednomu trčí špičatý hrot z&nbsp;oka, druhému z&nbsp;nosu, třetímu z&nbsp;úst. Na&nbsp;papírcích jsou k&nbsp;obrázkům potentátů přišpendleny xerokopie z&nbsp;tisku – jsou to&nbsp;jejich vlastní výroky, tak či&nbsp;onak spojené s&nbsp;životním prostředím. Už&nbsp;vím – jde o&nbsp;anketu, kterou Děti vody vyhlašují pravidelně. Její název je&nbsp;vyveden tlustými písmeny na&nbsp;velkém transparentu pod stropem: O&nbsp;ZELENOU SVINI – kandidáti na&nbsp;titul pro tento rok.</span></p>
          <p class="chunk" data-nb-ref-number="392" data-nb-words="106" data-nb-chars="674"><span class="idea" data-nb-ref-number="393" id="idea393" data-nb-words="106" data-nb-chars="674">Přistupuji k&nbsp;podobence jednookého předsedy parlamentu a&nbsp;čtu: „… těžař je&nbsp;tu&nbsp;od&nbsp;toho, aby těžil, a&nbsp;báňský úřad od&nbsp;toho, aby vyřízení žádostí těžařské společnosti bylo vždycky kladné.“ Předseda senátu visí po&nbsp;jeho levici, místo nosu má&nbsp;dvě díry. Říká: „… a&nbsp;ta&nbsp;dálnice se&nbsp;do&nbsp;chráněné krajinné oblasti dá&nbsp;dokonce umístit tak, aby to&nbsp;vypadalo hezky!“ A&nbsp;bezzubý premiér dodává: „Ekologicky uvědomělá mládež má&nbsp;plná ústa tolerance a&nbsp;svobody, ale ve&nbsp;skutečnosti je&nbsp;netolerantní a&nbsp;nerespektuje svobodu těžařů, myslivců, stavitelů přehrad a&nbsp;dálnic. Na&nbsp;příští demonstraci by&nbsp;tahle pošahaná mládež měla uslyšet jiný zvuk než rozbíjení výloh – měla by&nbsp;uslyšet štěkání policejních pušek.“</span></p>
          <p class="chunk" data-nb-ref-number="393" data-nb-words="56" data-nb-chars="334"><span class="idea" data-nb-ref-number="394" id="idea394" data-nb-words="56" data-nb-chars="334">Čtu si&nbsp;ty&nbsp;moudré výroky a&nbsp;bezděčně otvírám v&nbsp;kapse nůž. Tu&nbsp;se&nbsp;mého ramene dotknou něčí prsty. Patří překvapivě mladé dívce s&nbsp;hnědozelenýma očima a&nbsp;rozpuštěnými světlehnědými vlasy dlouhými po&nbsp;pás, s&nbsp;úzkou smaragdovou korunkou, jež jí&nbsp;obepíná hlavu. Zeptá se, jestli jdu přispět na&nbsp;jejich fond. Odpovím, že&nbsp;ne&nbsp;– přišel jsem za&nbsp;Tomášem.</span></p>
          <p class="chunk" data-nb-ref-number="394" data-nb-words="64" data-nb-chars="413"><span class="idea" data-nb-ref-number="395" id="idea395" data-nb-words="64" data-nb-chars="413">Vládne tu&nbsp;činorodý ruch, který vůbec není hlučný. Proplétáme se&nbsp;mezi desítkami důležitě se&nbsp;tvářících mladých lidí, všichni toho mají spoustu na&nbsp;práci a&nbsp;od&nbsp;lejster a&nbsp;obrazovek počítačů si&nbsp;odskakují k&nbsp;lesklé baňce přístroje na&nbsp;sodovku, stojícího u&nbsp;stěny. Každý má&nbsp;svou sklenici či&nbsp;plechový hrnek, nikde není jediná plastová láhev. Kelímky na&nbsp;jedno použití a&nbsp;sladké limonády nadnárodních koncernů jsou tu&nbsp;zapovězeny.</span></p>
          <p class="chunk" data-nb-ref-number="395" data-nb-words="113" data-nb-chars="678"><span class="idea" data-nb-ref-number="396" id="idea396" data-nb-words="113" data-nb-chars="678">Závidím jim svobodu, s&nbsp;níž dokážou přijímat svobodu jako samozřejmost. Je&nbsp;v&nbsp;tom kus naivity a&nbsp;to&nbsp;je&nbsp;mi&nbsp;sympatické – sám jsem takový. Mně však chyběla spontánnost, má&nbsp;koketerie s&nbsp;myšlenkami Francouzské revoluce nikdy nebyla ničím víc než hrou, svou patricijskou povýšenost jsem nedokázal odložit, ani když to&nbsp;bylo nanejvýš žádoucí. Teď vidím kolem sebe svobodu, jakou jsem sám v&nbsp;sobě nikdy neměl. Tady vidím svornost, rovnost, bratrství – a&nbsp;sesterství, tu&nbsp;nutnou špetku krásy, kouzla a&nbsp;půvabu, bez jejichž příslibu by&nbsp;žádná revoluce nestála za&nbsp;to. Vůbec se&nbsp;sem nehodím. Ale znával jsem někoho, kdo by&nbsp;se&nbsp;mezi těmito mladými lidmi cítil jako v&nbsp;ráji. Kdo je&nbsp;předběhl o&nbsp;dvě staletí.</span></p>
          <p class="chunk" data-nb-ref-number="396" data-nb-words="209" data-nb-chars="1213"><span class="idea" data-nb-ref-number="397" id="idea397" data-nb-words="209" data-nb-chars="1213">Tomáši Morovi slouží za&nbsp;pracovní stůl vyřazená školní lavice, tak jako všem ostatním, pod zadkem má&nbsp;stejnou dětskou židličku jako druzí. Vypadá potěšeně, že&nbsp;mě&nbsp;vidí. Jsem mu&nbsp;záminkou, proč z&nbsp;titěrného sedátka vstát a&nbsp;trochu si&nbsp;protáhnout nohy. Přivítá mě&nbsp;stiskem převázané ruky a&nbsp;představí křehké dívce, která mne přivedla. Poděkuje jí, chce se&nbsp;mě&nbsp;teď ujmout sám. Ona se&nbsp;na&nbsp;mě&nbsp;dál usmívá a&nbsp;trvá na&nbsp;tom, že&nbsp;bych měl přispět na&nbsp;dobrou věc, jejich zdroje nejsou neomezené, a&nbsp;navíc, dodá, barony nemají na&nbsp;své straně každý den. Podívám se&nbsp;na&nbsp;Tomáše, ten pokrčí rameny a&nbsp;řekne, že&nbsp;je&nbsp;to&nbsp;na&nbsp;mně a&nbsp;že&nbsp;Alice vymámí i&nbsp;tele z&nbsp;jalové krávy. Pak se&nbsp;nad svými slovy začervená. Vytahuji z&nbsp;peněženky tisícovku a&nbsp;podám ji&nbsp;Alici, její pohled je&nbsp;chladný a&nbsp;úsměv sladký – profesionálně sladký, jak jinak – a&nbsp;já&nbsp;si&nbsp;opět připadám strašně starý. Což taky jsem. Koho ve&nbsp;mně ta&nbsp;holka vidí? Prošedivělého strejdu, který se&nbsp;s&nbsp;papírovou bankovkou přišel přihlásit k&nbsp;ideálům, o&nbsp;nichž si&nbsp;netroufá ceknout před manželkou v&nbsp;kuchyni? Zakrývám rozpaky otázkou, na&nbsp;co&nbsp;budou mé&nbsp;peníze použity. S&nbsp;důrazem na&nbsp;slově „malinký“ Alice odpoví: bude to&nbsp;malinký příspěvek k&nbsp;uhrazení placené televizní inzerce, v&nbsp;níž Děti vody zveřejní výsledky Zelené svině.</span></p>
          <p class="chunk" data-nb-ref-number="397" data-nb-words="63" data-nb-chars="386"><span class="idea" data-nb-ref-number="398" id="idea398" data-nb-words="63" data-nb-chars="386">Převezme peníze a&nbsp;nechá nás o&nbsp;samotě. Dozvídám se&nbsp;od&nbsp;Tomáše, že&nbsp;soukromá televize jejich relaci odmítla odvysílat, protože si&nbsp;drží licenci jen díky podivnému čachru s&nbsp;politiky – za&nbsp;to, že&nbsp;jí&nbsp;tu&nbsp;licenci nevezmou, se&nbsp;jejich ksichty pravidelně objevují ve&nbsp;vysílání. Veřejnoprávní televize to&nbsp;ale prý vezme – vezme cokoli, jen když inzerent zaplatí. Tomáš se&nbsp;tomu uchechtne a&nbsp;pokrčí rameny.</span></p>
          <p class="chunk" data-nb-ref-number="398" data-nb-words="38" data-nb-chars="224"><span class="idea" data-nb-ref-number="399" id="idea399" data-nb-words="38" data-nb-chars="224">„Jenom si&nbsp;musíme dávat pozor, aby nás nezačali považovat za&nbsp;extremisty. To&nbsp;bychom měli utrum.“ A&nbsp;pak dodá: „Sebeovládání je&nbsp;ale strašně těžká věc. Někdy cítím, že&nbsp;už&nbsp;nezvládám hněv – to&nbsp;pak člověk snadno udělá nějakou botu.“</span></p>
          <p class="chunk" data-nb-ref-number="399" data-nb-words="29" data-nb-chars="178"><span class="idea" data-nb-ref-number="400" id="idea400" data-nb-words="29" data-nb-chars="178">S&nbsp;tím mohu jen souhlasit. Pokračuje, že&nbsp;si&nbsp;je&nbsp;vědom, že&nbsp;v&nbsp;případě odvysílání výsledků ankety odpoví průmyslová lobby stejným způsobem. Oni na&nbsp;další televizní spot už&nbsp;mít nebudou.</span></p>
          <p class="chunk" data-nb-ref-number="400" data-nb-words="85" data-nb-chars="505"><span class="idea" data-nb-ref-number="401" id="idea401" data-nb-words="85" data-nb-chars="505">„I bitva předem prohraná se&nbsp;někdy musí odbojovat stůj co&nbsp;stůj,“ cituji kdovíkoho. On&nbsp;nadšeně souhlasí. Potom mě&nbsp;provede zbytkem areálu a&nbsp;představí deseti dalším lidem, z&nbsp;nichž tři mi&nbsp;nabídnou cikorku a&nbsp;žádný pravou kávu. Zeptám se&nbsp;na&nbsp;důvod a&nbsp;už&nbsp;předem znám odpověď: potravina vypěstovaná v&nbsp;Jižní Americe ať&nbsp;se&nbsp;konzumuje v&nbsp;Jižní Americe, my&nbsp;Evropané si&nbsp;můžeme vypěstovat a&nbsp;upražit žitovku. Když namítnu, že&nbsp;kávu piju kvůli kofeinu a&nbsp;může být vypěstovaná třeba v&nbsp;Tramtárii, pohlédnou na&nbsp;mě&nbsp;s&nbsp;hrůzou v&nbsp;očích.</span></p>
          <p class="chunk" data-nb-ref-number="401" data-nb-words="64" data-nb-chars="371"><span class="idea" data-nb-ref-number="402" id="idea402" data-nb-words="64" data-nb-chars="371">Dozvídám se, proč si&nbsp;říkají Děti vody, planeta, na&nbsp;které žijeme, se&nbsp;jmenuje Země, ale většinu povrchu zabírá voda a&nbsp;nezměrné množství této tekutiny se&nbsp;skrývá i&nbsp;pod povrchem. Jelikož bez ní&nbsp;nelze žít, musíme dělat vše pro to, abychom ji&nbsp;udrželi čistou a&nbsp;v&nbsp;rovnováze s&nbsp;ostatními živly, vzduchem, zemí a&nbsp;ohněm, vždyť jsou na&nbsp;ní&nbsp;všichni živočichové závislí jako na&nbsp;své matce.</span></p>
          <p class="chunk" data-nb-ref-number="402" data-nb-words="36" data-nb-chars="220"><span class="idea" data-nb-ref-number="403" id="idea403" data-nb-words="36" data-nb-chars="220">Oni, Děti vody, to&nbsp;chtějí připomenout ostatním lidem, neboť se&nbsp;zdá, že&nbsp;na&nbsp;to&nbsp;zapomněli. Proto ten název, ostatně na&nbsp;názvech vůbec nezáleží, stejně tak by&nbsp;se&nbsp;jejich organizace mohla jmenovat jinak, třeba Déšť nebo Slunce.</span></p>
          <p class="chunk" data-nb-ref-number="403" data-nb-words="13" data-nb-chars="81"><span class="idea" data-nb-ref-number="404" id="idea404" data-nb-words="13" data-nb-chars="81">„Sníh asi ne,“ zažertuji. „Vlítli by&nbsp;vám sem z&nbsp;protidrogového.“ Nikdo se&nbsp;nesměje.</span></p>
          <p class="chunk" data-nb-ref-number="404" data-nb-words="14" data-nb-chars="76"><span class="idea" data-nb-ref-number="405" id="idea405" data-nb-words="14" data-nb-chars="76">Když s&nbsp;Tomášem nad žitovkou osamím, zeptám se, jak se&nbsp;mu&nbsp;hojí poraněná ruka.</span></p>
          <p class="chunk" data-nb-ref-number="405" data-nb-words="19" data-nb-chars="104"><span class="idea" data-nb-ref-number="406" id="idea406" data-nb-words="19" data-nb-chars="104">„Ne moc dobře,“ odpoví, „ale nestěžuju si, za&nbsp;poznání se&nbsp;musí něco obětovat, je&nbsp;to&nbsp;v&nbsp;řádu tohoto světa.“</span></p>
          <p class="chunk" data-nb-ref-number="406" data-nb-words="47" data-nb-chars="266"><span class="idea" data-nb-ref-number="407" id="idea407" data-nb-words="47" data-nb-chars="266">Horký nápoj mi&nbsp;zaskočí v&nbsp;krku. Připustím, že&nbsp;jeho slova jsou blízká i&nbsp;mému uvažování o&nbsp;světě. „Jste mladý,“ říkám, „a už&nbsp;jste se&nbsp;dobral určité moudrosti.“ Znovu se&nbsp;začervená. „Mně to&nbsp;trvalo víc než tři sta let.“ To&nbsp;ho&nbsp;rozesměje. „Chtěl jsem říct třicet,“ opravím se.</span></p>
          <p class="chunk" data-nb-ref-number="407" data-nb-words="246" data-nb-chars="1397"><span class="idea" data-nb-ref-number="408" id="idea408" data-nb-words="246" data-nb-chars="1397">„Já jsem rád, že&nbsp;jsem za&nbsp;poznání zaplatil bolestí,“ rozvíjí svou myšlenku. „Jsem snad ryba, abych se&nbsp;potápěl pod vodu? Jsem člověk, vodu mám střídmě užívat a&nbsp;nanejvýš se&nbsp;po&nbsp;ní&nbsp;můžu plavit, mám-li dost síly v&nbsp;pažích a&nbsp;umím-li využít větru. Ale když se&nbsp;chci potápět, musím na&nbsp;sebe vzít určité riziko. Copak to&nbsp;není stejné s&nbsp;létáním? Je&nbsp;člověk pták, aby cestoval vzduchem? Vzduch slouží k&nbsp;dýchání, bez vzduchu by&nbsp;se&nbsp;nerozhořel oheň a&nbsp;i&nbsp;ryby v&nbsp;hlubině by&nbsp;bez něj pochcípaly. Pokud s&nbsp;ním chci provést něco nepřirozeného – použít ho&nbsp;jako přepravní cestu –, musím dát za&nbsp;to&nbsp;všanc život… A&nbsp;jestli doletím a&nbsp;nezabiju se&nbsp;krkolomným pádem, přinejmenším se&nbsp;toho budu děsit, to&nbsp;je&nbsp;ta&nbsp;daň, ta&nbsp;oběť. Nakonec mi&nbsp;strach může přivodit stres a&nbsp;stres mi&nbsp;pak stejně ten život zkrátí, i&nbsp;když ne&nbsp;hned. Řekl bych, že&nbsp;takhle je&nbsp;to&nbsp;se&nbsp;vším: vždy musím přinést oběť, chci-li něčeho dosáhnout. A&nbsp;i&nbsp;kdybych to&nbsp;dokázal bez oběti, stejně musím platit: druzí můj úspěch neuznají, budou mnou leda pohrdat. Jednou jsem o&nbsp;tom mluvil v&nbsp;rozhovoru pro nějaké noviny. Ten žurnalista řekl, že&nbsp;mé&nbsp;uvažování ze&nbsp;mě&nbsp;dělá masochistu – nejdřív strašné utrpení, potom sladká odměna. Přemýšlel jsem o&nbsp;tom, a&nbsp;i&nbsp;když si&nbsp;v&nbsp;sexu na&nbsp;takové věci nepotrpím (třetí zčervenání), považuju masochismus za&nbsp;ideální metaforu naplněného života. Jistě na&nbsp;to&nbsp;přišla už&nbsp;plejáda filozofů a&nbsp;zkušenost to&nbsp;jen potvrzuje. Bez oběti by&nbsp;nebylo nic – vy, já, tento svět.“</span></p>
          <p class="chunk" data-nb-ref-number="408" data-nb-words="16" data-nb-chars="117"><span class="idea" data-nb-ref-number="409" id="idea409" data-nb-words="16" data-nb-chars="117">Svět podle Tomáše Mora mne ohromí. A&nbsp;rozezní zapadlé vzpomínky, zapomenuté prožitky, skrytá přesvědčení. Otřese mnou.</span></p>
          <p class="chunk" data-nb-ref-number="409" data-nb-words="12" data-nb-chars="69"><span class="idea" data-nb-ref-number="410" id="idea410" data-nb-words="12" data-nb-chars="69">Potřeboval bych v&nbsp;klidu o&nbsp;těch slovech pouvažovat, ale není mi&nbsp;přáno.</span></p>
          <p class="chunk" data-nb-ref-number="410" data-nb-words="30" data-nb-chars="188"><span class="idea" data-nb-ref-number="411" id="idea411" data-nb-words="30" data-nb-chars="188">Ozve se&nbsp;dívčí zpěv, zprvu nenápadný, asi trojhlasý, ale klávesnice počítačů rázem utichají. Několik dalších hrdel se&nbsp;přidává, teď je&nbsp;to&nbsp;slušný sbor. Chlapci poslouchají, já&nbsp;a&nbsp;Tomáš s&nbsp;nimi.</span></p>
          <p class="chunk" data-nb-ref-number="411" data-nb-words="16" data-nb-chars="75"><em><span class="idea" data-nb-ref-number="412" id="idea412" data-nb-words="4" data-nb-chars="21">Nechoď, milý, v&nbsp;noci,<br></span>
<span class="idea" data-nb-ref-number="413" id="idea413" data-nb-words="4" data-nb-chars="18">přijdeš o&nbsp;svý oči,<br></span>
<span class="idea" data-nb-ref-number="414" id="idea414" data-nb-words="4" data-nb-chars="18">přijdeš o&nbsp;svý obě,<br></span>
<span class="idea" data-nb-ref-number="415" id="idea415" data-nb-words="4" data-nb-chars="18">kdo tě&nbsp;vodit bude?</span></em></p>
          <p class="chunk" data-nb-ref-number="412" data-nb-words="15" data-nb-chars="80"><em><span class="idea" data-nb-ref-number="416" id="idea416" data-nb-words="4" data-nb-chars="21">Kdyby mně dal Pánbůh,<br></span>
<span class="idea" data-nb-ref-number="417" id="idea417" data-nb-words="4" data-nb-chars="18">že&nbsp;bych tě&nbsp;vodila,<br></span>
<span class="idea" data-nb-ref-number="418" id="idea418" data-nb-words="3" data-nb-chars="21">kde nejhlubší studně,<br></span>
<span class="idea" data-nb-ref-number="419" id="idea419" data-nb-words="4" data-nb-chars="20">tam bych tě&nbsp;shodila.</span></em></p>
        </section>
        <section>
          <p class="chunk" data-nb-ref-number="413" data-nb-words="5" data-nb-chars="28"><span class="idea" data-nb-ref-number="420" id="idea420" data-nb-words="5" data-nb-chars="28">Jako by&nbsp;mi&nbsp;zpívala Kateřina.</span></p>
          <p class="chunk" data-nb-ref-number="414" data-nb-words="66" data-nb-chars="342"><span class="idea" data-nb-ref-number="421" id="idea421" data-nb-words="66" data-nb-chars="342">Tak dlouho jsem neslyšel živý, spontánní zpěv pro radost – a&nbsp;nakonec se&nbsp;ho&nbsp;dočkám tady. Tady! Něco se&nbsp;ve&nbsp;mně zlomí, do&nbsp;očí se&nbsp;mi&nbsp;hrnou slzy, ta&nbsp;píseň ťala do&nbsp;živého. Najednou cítím, že&nbsp;tu&nbsp;nejsem náhodou, že&nbsp;se&nbsp;na&nbsp;mě&nbsp;všichni ti&nbsp;mladí efébové a&nbsp;nymfy smluvili, aby ze&nbsp;mě&nbsp;udělali hlupáka. Úplně mi&nbsp;to&nbsp;zatemní rozum. A&nbsp;udělám ze&nbsp;sebe hlupáka sám.</span></p>
          <p class="chunk" data-nb-ref-number="415" data-nb-words="13" data-nb-chars="77"><span class="idea" data-nb-ref-number="422" id="idea422" data-nb-words="13" data-nb-chars="77">Vyskočím ze&nbsp;židličky, s&nbsp;rachotem ji&nbsp;převrátím a&nbsp;osopím se&nbsp;na&nbsp;zpívající dívky:</span></p>
          <p class="chunk" data-nb-ref-number="416" data-nb-words="37" data-nb-chars="200"><span class="idea" data-nb-ref-number="423" id="idea423" data-nb-words="37" data-nb-chars="200">„To kvůli mně? Vy&nbsp;něco víte, děláte jakoby nic a&nbsp;tohle jste na&nbsp;mě&nbsp;narafičili! Co&nbsp;má&nbsp;znamenat to&nbsp;‚přijdeš o&nbsp;svý oči‘? A&nbsp;jaképak shazování do&nbsp;studně? Co&nbsp;vy&nbsp;víte o&nbsp;stahování do&nbsp;studní? Takoví usmrkanci!“</span></p>
          <p class="chunk" data-nb-ref-number="417" data-nb-words="39" data-nb-chars="263"><span class="idea" data-nb-ref-number="424" id="idea424" data-nb-words="39" data-nb-chars="263">Ticho, které se&nbsp;rozhostilo, je&nbsp;hlubší než Novomlýnská přehrada. Někdo se&nbsp;nervózně zasmál, někdo zasyčel, nějaký pořez se&nbsp;zeptal Tomáše, jestli mě&nbsp;může vyvést na&nbsp;vzduch. Z&nbsp;jedné strany jsem zaslechl šeptem pronesené „klimakterium“, z&nbsp;druhé pak „kofeinovej absťák“.</span></p>
          <p class="chunk" data-nb-ref-number="418" data-nb-words="25" data-nb-chars="154"><span class="idea" data-nb-ref-number="425" id="idea425" data-nb-words="25" data-nb-chars="154">„Promiňte.“ Stojím tam, blekotám omluvy. Dívky se&nbsp;dívají jinam. Alice se&nbsp;tiše směje do&nbsp;dlaní a&nbsp;nemůže přestat. „Opravdu už&nbsp;stárnu. Někdy mi&nbsp;povolí nervy.“</span></p>
          <p class="chunk" data-nb-ref-number="419" data-nb-words="158" data-nb-chars="896"><span class="idea" data-nb-ref-number="426" id="idea426" data-nb-words="158" data-nb-chars="896">Utkví na&nbsp;mně přimhouřený, zamyšlený pohled Tomáše Mora. „U nás na&nbsp;Moravě máme podobnou písničku,“ řekne mírným tónem psychiatra, „a je&nbsp;velmi stará, rozhodně starší než vy. Dívka ji&nbsp;zpívá chlapci, kterého nechce – už&nbsp;má&nbsp;zřejmě jiného. Zapřísahá ho, aby nechodil pod její okno, jak se&nbsp;to&nbsp;na&nbsp;vesnici dělávalo ,Přijdeš o&nbsp;svý oči’ znamená, že&nbsp;by&nbsp;se&nbsp;do&nbsp;ní&nbsp;mohl zakoukat, ztratit ty&nbsp;oči pro ni, a&nbsp;co&nbsp;ona by&nbsp;si&nbsp;počala se&nbsp;zamilovaným slepcem? To&nbsp;se&nbsp;ho&nbsp;raději zbaví, sama je&nbsp;zamilovaná jinde a&nbsp;tenhle blázen by&nbsp;jenom překážel její lásce. Je&nbsp;to&nbsp;varování. O&nbsp;tom je&nbsp;ta&nbsp;písnička.“ A&nbsp;k&nbsp;ostatním Tomáš řekne: „Pan baron je&nbsp;trochu přetažený, musíte ho&nbsp;dnes omluvit. My&nbsp;Vodnáři máme podle horoskopu minusový den. Na&nbsp;každý pád může pan baron přijít, kdykoli bude chtít, využívat fax, kopírku a&nbsp;internet může neomezeně. Berte ho, prosím, jako čestného člena Dětí vody – je&nbsp;na&nbsp;naší straně a&nbsp;může nám významně pomoci.“</span></p>
          <p class="chunk" data-nb-ref-number="420" data-nb-words="74" data-nb-chars="411"><span class="idea" data-nb-ref-number="427" id="idea427" data-nb-words="74" data-nb-chars="411">Ta&nbsp;řeč na&nbsp;ně&nbsp;zapůsobí, z&nbsp;té&nbsp;trapné bryndy jsem rázem venku. Mládež je&nbsp;najednou chápavá, nejvíc slyší na&nbsp;Vodnáře, horoskopy jsou zřejmě zase v&nbsp;módě. Než se&nbsp;s&nbsp;Tomášem rozloučím, dotknou se&nbsp;mého ramene dva bělostné prsty. Je&nbsp;to&nbsp;Alice, nese mi&nbsp;šálek zeleného čaje. Dívka na&nbsp;mě&nbsp;mrkne a&nbsp;řekne: „To je&nbsp;‚dračí studně‘. Pro chvíle krize a&nbsp;samoty. Čaj se&nbsp;u&nbsp;nás pít může. Děti vody pitím čaje podporují čínskou ekonomiku.“</span></p>
        </section>
        <section>
          <p class="chunk" data-nb-ref-number="421" data-nb-words="47" data-nb-chars="254"><span class="idea" data-nb-ref-number="428" id="idea428" data-nb-words="47" data-nb-chars="254">Mea culpa, mea culpa – jistě, ale už&nbsp;jsem se&nbsp;vzpamatoval. Můžu se&nbsp;nenávidět, můžu si&nbsp;vyčítat vše, co&nbsp;jsem kdy udělal, a&nbsp;naopak i&nbsp;všechno to, co&nbsp;jsem neudělal. Můžu si&nbsp;lehnout na&nbsp;střechu panelového domu a&nbsp;v&nbsp;žáru poledního slunce uschnout jako had na&nbsp;trní.</span></p>
          <p class="chunk" data-nb-ref-number="422" data-nb-words="94" data-nb-chars="546"><span class="idea" data-nb-ref-number="429" id="idea429" data-nb-words="94" data-nb-chars="546">Neměl jsem tenkrát dát sluhovi svolení, aby vylomil mlýnské kameny z&nbsp;posvátné hory. Ale chtěl jsem mu&nbsp;dát svobodu, chtěl jsem mu&nbsp;dopřát, aby se&nbsp;postavil na&nbsp;vlastní nohy. Byla to&nbsp;ode mě&nbsp;neupřímná póza, chtěl jsem se&nbsp;vytáhnout před Staroveskými. V&nbsp;skrytu duše jsem si&nbsp;vůbec nepřál, aby se&nbsp;Francl stal mlynářem, a&nbsp;dokonce jsem to&nbsp;měl za&nbsp;nevděčnost. Když jsem ho&nbsp;v&nbsp;mrazu poslal do&nbsp;vesnice, dělal jsem to&nbsp;s&nbsp;vědomím, že&nbsp;ho&nbsp;to&nbsp;může stát život. Dělal jsem to&nbsp;s&nbsp;podprahovou, neuvědomělou, ale opravdovou touhou vidět toho nafoukaného mlynáříčka na&nbsp;márách.</span></p>
          <p class="chunk" data-nb-ref-number="423" data-nb-words="39" data-nb-chars="202"><span class="idea" data-nb-ref-number="430" id="idea430" data-nb-words="39" data-nb-chars="202">Dotkl se&nbsp;hory, dotkl se&nbsp;vody a&nbsp;zaplatil za&nbsp;to. Já&nbsp;se&nbsp;provinil stejně, ale účet jsem ještě nedostal. Než se&nbsp;tak stane, pokusím se&nbsp;aspoň umořit dluhy – svoje i&nbsp;cizí. Obrátit svůj hněv jinam. Být k&nbsp;něčemu.</span></p>
        </section>
        <section>
          <p class="chunk" data-nb-ref-number="424" data-nb-words="77" data-nb-chars="519"><span class="idea" data-nb-ref-number="431" id="idea431" data-nb-words="77" data-nb-chars="519">Současný ministr životního prostředí škodí své zemi. Má&nbsp;to&nbsp;být velekněz nedotčené přírody, fanatický dogmatik s&nbsp;právem vetovat všechno, nač si&nbsp;vzpomene průmyslová, těžařská a&nbsp;energetická lobby, odmítnout všechno, co&nbsp;navrhne vláda a&nbsp;schválí parlament. Ministr životního prostředí musí být skutečným vládcem země. Musí hrát roli zeleného krále. Pokud ji&nbsp;hrát neumí nebo odmítá, pokud je&nbsp;podplacený, nedovtipný, neschopný nebo loajální jinému ideálu, musí být svržen ze&nbsp;svého trůnu a&nbsp;zkrácen o&nbsp;hlavu. Nahradí ho&nbsp;král nový.</span></p>
          <p class="chunk" data-nb-ref-number="425" data-nb-words="101" data-nb-chars="647"><span class="idea" data-nb-ref-number="432" id="idea432" data-nb-words="101" data-nb-chars="647">Hlava Petra Kučaly – hlava studovaná, Mgr. – se&nbsp;otáčí na&nbsp;obrazovce počítače s&nbsp;vyspělým grafickým programem. Zkoumám každý záhyb a&nbsp;každé zaoblení toho tuctového čtyřicetiletého obličeje s&nbsp;nenápadnými rysy, orámovaného tmavými, vzorně přičísnutými vlasy. Ta&nbsp;tvář mě&nbsp;nepřesvědčuje o&nbsp;síle, o&nbsp;vnitřním svatém ohni, o&nbsp;nejhlubším přesvědčení, jež jsou podmínkou pro vykonávání zeleného úřadu. Ale Tomáš se&nbsp;mi&nbsp;dívá přes rameno a&nbsp;říká, abych Kučalu nepodceňoval, je&nbsp;to&nbsp;muž kompromisu – takto ho&nbsp;nazývá –, avšak nedá se&nbsp;mu&nbsp;upřít, že&nbsp;pro ochranu přírody udělal víc než kterýkoli jiný ministr životního prostředí za&nbsp;dobu existence této funkce ve&nbsp;správě státu.</span></p>
          <p class="chunk" data-nb-ref-number="426" data-nb-words="22" data-nb-chars="133"><span class="idea" data-nb-ref-number="433" id="idea433" data-nb-words="22" data-nb-chars="133">Chodím teď do&nbsp;centra Dětí vody pravidelně, vedu s&nbsp;Tomášem už&nbsp;kolikátou debatu na&nbsp;stejné téma: je&nbsp;Mgr. Kučala vlastizrádce, nebo není?</span></p>
          <p class="chunk" data-nb-ref-number="427" data-nb-words="33" data-nb-chars="217"><span class="idea" data-nb-ref-number="434" id="idea434" data-nb-words="33" data-nb-chars="217">Tomáš poukazuje na&nbsp;to, co&nbsp;všechno ve&nbsp;vládě prosadil, nechce proti němu se&nbsp;svou organizací vystoupit, dokud neudělá nějakou závažnou chybu. Souhlas s&nbsp;pokračováním lámání kamene na&nbsp;Vlhošti by&nbsp;za&nbsp;takovou chybu považoval.</span></p>
          <p class="chunk" data-nb-ref-number="428" data-nb-words="24" data-nb-chars="153"><span class="idea" data-nb-ref-number="435" id="idea435" data-nb-words="24" data-nb-chars="153">Já&nbsp;se&nbsp;držím svého: ministr se&nbsp;dopustil smrtelného hříchu, když dovolil vytrhat hoře vnitřnosti. Na&nbsp;jeho veto, co&nbsp;se&nbsp;týče dotěžení, se&nbsp;odmítám spolehnout.</span></p>
          <p class="chunk" data-nb-ref-number="429" data-nb-words="48" data-nb-chars="285"><span class="idea" data-nb-ref-number="436" id="idea436" data-nb-words="48" data-nb-chars="285">Na&nbsp;Tomášovy dotazy, co&nbsp;tedy chci dělat, odpovídám vyhýbavě. S&nbsp;mými metodami by&nbsp;nesouhlasil. Je&nbsp;to&nbsp;demokrat, považuje se&nbsp;za&nbsp;humanistu. Ale ze&nbsp;způsobu, jak se&nbsp;na&nbsp;mě&nbsp;po&nbsp;straně dívá, když se&nbsp;domnívá, že&nbsp;ho&nbsp;nevidím, mi&nbsp;naskakuje husí kůže. Je&nbsp;to&nbsp;jen člověk, individuum krajně nedůvěryhodné.</span></p>
          <p class="chunk" data-nb-ref-number="430" data-nb-words="4" data-nb-chars="26"><span class="idea" data-nb-ref-number="437" id="idea437" data-nb-words="4" data-nb-chars="26">Stanovuji si&nbsp;pevné zásady:</span></p>
          <p class="chunk" data-nb-ref-number="431" data-nb-words="4" data-nb-chars="26"><span class="idea" data-nb-ref-number="438" id="idea438" data-nb-words="4" data-nb-chars="26"><strong>Nikdy se&nbsp;nesvěřuj člověku.</strong></span></p>
          <p class="chunk" data-nb-ref-number="432" data-nb-words="8" data-nb-chars="47"><span class="idea" data-nb-ref-number="439" id="idea439" data-nb-words="8" data-nb-chars="47"><strong>Konej, co&nbsp;musíš konat, ale nevinných se&nbsp;netkni.</strong></span></p>
          <p class="chunk" data-nb-ref-number="433" data-nb-words="11" data-nb-chars="55"><span class="idea" data-nb-ref-number="440" id="idea440" data-nb-words="11" data-nb-chars="55"><strong>Chceš-li změnit svět, nech si&nbsp;to&nbsp;pro sebe a&nbsp;pracuj sám.</strong></span></p>
          <p class="chunk" data-nb-ref-number="434" data-nb-words="7" data-nb-chars="43"><span class="idea" data-nb-ref-number="441" id="idea441" data-nb-words="7" data-nb-chars="43"><strong>Mlč jako hrob, nechceš-li shnít za&nbsp;mřížemi.</strong></span></p>
          <p class="chunk" data-nb-ref-number="435" data-nb-words="8" data-nb-chars="48"><span class="idea" data-nb-ref-number="442" id="idea442" data-nb-words="8" data-nb-chars="48"><strong>Živ svou nenávist, ale jednej s&nbsp;chladnou hlavou.</strong></span></p>
          <p class="chunk" data-nb-ref-number="436" data-nb-words="4" data-nb-chars="27"><span class="idea" data-nb-ref-number="443" id="idea443" data-nb-words="4" data-nb-chars="27"><strong>Zabij, musíš-li, ale nemuč.</strong></span></p>
        </section>
        <section>
          <p class="chunk" data-nb-ref-number="437" data-nb-words="167" data-nb-chars="1075"><span class="idea" data-nb-ref-number="444" id="idea444" data-nb-words="167" data-nb-chars="1075">Mokrovlasý unabomber chystá svůj druhý pumový útok, šedý mozek kalkuluje, zelené srdce zpívá. Databáze Dětí vody jsou užitečné, internet je&nbsp;skvělý pomocník; chtělo by&nbsp;se&nbsp;říci nejlepší přítel atentátníka, kdyby tak často nepadala síť. Řetězce informací se&nbsp;navazují jeden na&nbsp;druhý a&nbsp;splétají se&nbsp;v&nbsp;plastický obraz jednoho ministra, jeho povahy, soukromí, návyků, způsobu práce. Kučala má&nbsp;smůlu, že&nbsp;je&nbsp;tak populární. Všeteční novináři z&nbsp;víkendových příloh rádi sledují politiky po&nbsp;celý pracovní den, s&nbsp;urputností fanoušků filmové hvězdy je&nbsp;fotí za&nbsp;kuropění v&nbsp;koupelně se&nbsp;zubním kartáčkem v&nbsp;ústech, pozdě večer zas před televizorem, s&nbsp;mokrým kapesníkem na&nbsp;čele a&nbsp;shrnutými ponožkami. Velmi oblíbené je&nbsp;sledování ministra na&nbsp;jeho cestách po&nbsp;místech ekologických katastrof. Obrazovka počítače mi&nbsp;dokonce prozradí plán těchto cest na&nbsp;prosinec – Kučala si&nbsp;v&nbsp;rozhovoru postěžoval, že&nbsp;nebude mít letos čas na&nbsp;vánoční nákupy, a&nbsp;vyjmenoval všechny své nepříjemné štace. Ale on, jak sám zdůraznil, se&nbsp;svých povinností a&nbsp;závazků nezříká a&nbsp;nemá z&nbsp;nich strach, jinak by&nbsp;už&nbsp;dávno podal demisi.</span></p>
          <p class="chunk" data-nb-ref-number="438" data-nb-words="51" data-nb-chars="308"><span class="idea" data-nb-ref-number="445" id="idea445" data-nb-words="51" data-nb-chars="308">Kdybys to&nbsp;udělal, říkám tváři v&nbsp;novinách, mohl sis zachránit kůži. Laserová tiskárna plive jeden papír za&nbsp;druhým a&nbsp;Alice mi&nbsp;jde už&nbsp;zase vysvětlovat, že&nbsp;mezi využíváním a&nbsp;zneužíváním kancelářské techniky je&nbsp;rozdíl. Kdyby tušila, co&nbsp;mám za&nbsp;lubem, okamžitě by&nbsp;vyhodila pojistky. A&nbsp;už&nbsp;by&nbsp;mi&nbsp;nenabídla zelený čaj.</span></p>
        </section>
        <section>
          <p class="chunk" data-nb-ref-number="439" data-nb-words="187" data-nb-chars="1138"><span class="idea" data-nb-ref-number="446" id="idea446" data-nb-words="187" data-nb-chars="1138">Nastal advent, a&nbsp;zatímco vně zelené haly v&nbsp;Holešovické tržnici se&nbsp;svět připravuje na&nbsp;obžerství Vánoc, život v&nbsp;centru Dětí vody se&nbsp;utišuje, na&nbsp;lavicích se&nbsp;rozsvěcují červené svíce zasazené do&nbsp;věnců z&nbsp;chvojí. Zpívá se&nbsp;tu&nbsp;teď často a&nbsp;čím dál smutněji. Účastní se&nbsp;všichni kromě mne. Řeči se&nbsp;točí kolem půstu, ještě nedávno se&nbsp;polovina Dětí hlásila k&nbsp;vegetariánství, teď v&nbsp;adventu nejí maso nikdo, někteří dokonce dodržují řádový systém jediného vydatného jídla po&nbsp;ránu a&nbsp;nanejvýš dvou posilňujících přesnídávek přes den. Jsou strašně hubení. Tíž asketové se&nbsp;chlubí dodržováním pohlavní zdrženlivosti, ale tohle jim nikdo nevěří. A&nbsp;všichni jsou náležitě kajícní a&nbsp;ohleduplní k&nbsp;ostatním, můžou se&nbsp;přetrhnout, aby každý den nezapomněli udělat dobrý skutek. Jdou mi&nbsp;s&nbsp;tím na&nbsp;nervy. Nestěžuji si&nbsp;na&nbsp;ně, ve&nbsp;své snaze oživit zapomenuté zvyky a&nbsp;obyčeje jsou dojemní, ale když mi&nbsp;usměvavá nymfa či&nbsp;eféb přinese už&nbsp;dvacátý čaj, musím se&nbsp;držet, abych jim nevyrazil hrnek z&nbsp;ruky. Ale jen by&nbsp;se&nbsp;na&nbsp;nich vybíjelo mé&nbsp;černé svědomí. Oni se&nbsp;zklidňují, očišťují se, chystají se&nbsp;oslavit narození toho, jehož považují za&nbsp;Spasitele. A&nbsp;já&nbsp;zatím připravuju atentát.</span></p>
          <p class="chunk" data-nb-ref-number="440" data-nb-words="95" data-nb-chars="587"><span class="idea" data-nb-ref-number="447" id="idea447" data-nb-words="95" data-nb-chars="587">Konečné řešení případu Vlhošť lze čekat na&nbsp;konci roku, vyhlásil to&nbsp;sám Petr Kučala. Termín je&nbsp;devětadvacátý prosinec. Moji mladí přátelé (teď už&nbsp;jimi skutečně jsou) čekají na&nbsp;jeho tiskovou konferenci. Pokud souhlas s&nbsp;dotěžením vydá, rozhodnou se&nbsp;během prvního týdne nového roku, co&nbsp;dál. Svou společnou činnost pro letošek zakončí slavnostní ranní mší ve&nbsp;středu třináctého, bude to&nbsp;v&nbsp;Holanech na&nbsp;břehu přehrady. Bude jí&nbsp;předcházet svátek světel, pořádaný spolu s&nbsp;tamními farníky. I&nbsp;já&nbsp;tam jedu, ta&nbsp;akce je&nbsp;trumf, který mi&nbsp;do&nbsp;ruky přihrála náhoda: Mgr. Petr Kučala bude tou dobou nedaleko.</span></p>
          <p class="chunk" data-nb-ref-number="441" data-nb-words="32" data-nb-chars="223"><span class="idea" data-nb-ref-number="448" id="idea448" data-nb-words="32" data-nb-chars="223">Centrum navštívila už&nbsp;dvakrát policie, měl jsem štěstí, že&nbsp;mě&nbsp;nenašli před počítačem. Detektivové měli elektronicky sestavenou podobenku a&nbsp;obešli s&nbsp;ní&nbsp;všechny přítomné. Nikdo mě&nbsp;nepoznal, jméno Fidelius nikomu nic neříkalo.</span></p>
          <p class="chunk" data-nb-ref-number="442" data-nb-words="19" data-nb-chars="106"><span class="idea" data-nb-ref-number="449" id="idea449" data-nb-words="19" data-nb-chars="106">Policii, jež vystupuje ve&nbsp;jménu státu, který vykrádá hory a&nbsp;potápí vesnice, se&nbsp;nedá lhát jinak než se&nbsp;ctí.</span></p>
          <p class="chunk" data-nb-ref-number="443" data-nb-words="59" data-nb-chars="383"><span class="idea" data-nb-ref-number="450" id="idea450" data-nb-words="59" data-nb-chars="383">A&nbsp;tak dvanáctého prosince odpoledne vyjíždíme a&nbsp;je&nbsp;nás právě dvanáct, šest v&nbsp;mé&nbsp;staré limuzíně, hladově hltající hektolitry nafty, jak pohoršeně poznamenávají Děti, a&nbsp;šest v&nbsp;Tomášově býložravé škodovce. Cesta je&nbsp;krásná, přestože vytrvale leje. Všechny cesty na&nbsp;sever stojí za&nbsp;to, leží tam můj kraj. A&nbsp;při této jsem doprovázen andělským zpěvem, dívky nacvičují noční adventní koncert.</span></p>
          <p class="chunk" data-nb-ref-number="444" data-nb-words="62" data-nb-chars="397"><span class="idea" data-nb-ref-number="451" id="idea451" data-nb-words="62" data-nb-chars="397">Večer v&nbsp;Holanech zůstávám stranou. Když se&nbsp;jdou Děti vody ubytovat do&nbsp;nedalekého kempu, scházím k&nbsp;přehradě a&nbsp;obhlížím podivný břeh: domy, které stávaly u&nbsp;vody, byly zbourány, z&nbsp;obce zůstala jen vrchní část s&nbsp;náměstíčkem, kostelem a&nbsp;farou, hrstkou chalup, třemi činžáky a&nbsp;dvěma panelovými boudami – konzumem a&nbsp;úřadem místní správy. Všechny fasády bez rozdílu jsou rozpukané od&nbsp;vlhošťských detonací.</span></p>
          <p class="chunk" data-nb-ref-number="445" data-nb-words="122" data-nb-chars="753"><span class="idea" data-nb-ref-number="452" id="idea452" data-nb-words="122" data-nb-chars="753">Zapadnu do&nbsp;hostince a&nbsp;s&nbsp;vyhrnutým límcem a&nbsp;čepicí do&nbsp;čela si&nbsp;u&nbsp;pultu objednám dva panáky a&nbsp;dva utopence. Kromě piva nerozlévají nic než jedovatě zelený likér, na&nbsp;pohled připomínající absint. Má&nbsp;odpornou mentolovou chuť a&nbsp;páchne po&nbsp;lyzolu. Ohlédnu se&nbsp;přes rameno a&nbsp;v&nbsp;mžiku se&nbsp;přesvědčím, že&nbsp;tu&nbsp;na&nbsp;mě&nbsp;nečekají detektivové. Skoro nikdo tu&nbsp;není, většina místních zůstala doma. Buď sledují televizi, nebo se&nbsp;chystají na&nbsp;noční slavnost. Usednu k&nbsp;prázdnému stolu a&nbsp;během večeře pročtu dvoje noviny a&nbsp;půlku regionálního plátku, co&nbsp;tu&nbsp;hospodský nabízí hostům, než do&nbsp;něj zabalí zbytky pro prasata. Zprávu o&nbsp;příjezdu Kučaly nacházím v&nbsp;místním tisku na&nbsp;první straně, nazítří si&nbsp;osobně pojede prohlédnout vlhošťský kamenolom, program se&nbsp;odehraje v&nbsp;ranních hodinách.</span></p>
          <p class="chunk" data-nb-ref-number="446" data-nb-words="68" data-nb-chars="393"><span class="idea" data-nb-ref-number="453" id="idea453" data-nb-words="68" data-nb-chars="393">Hostinský zavírá v&nbsp;deset, vycházím ven a&nbsp;ze&nbsp;stínů pod rozložitými duby pozoruji malé děti, které se&nbsp;nemůžou dočkat slavnosti světel a&nbsp;se&nbsp;zapálenými lampióny se&nbsp;prohánějí po&nbsp;návsi. V&nbsp;zimních bundách a&nbsp;v&nbsp;kapucích vypadají jako skřítkové. V&nbsp;kostele už&nbsp;se&nbsp;svítí, je&nbsp;slyšet hlasy zkoušejících zpěváků. Nevím, kam se&nbsp;vrtnout, v&nbsp;dešti a&nbsp;větru se&nbsp;do&nbsp;mě&nbsp;dává zima. Do&nbsp;mě! Další upomínka na&nbsp;mé&nbsp;stárnutí.</span></p>
          <p class="chunk" data-nb-ref-number="447" data-nb-words="91" data-nb-chars="516"><span class="idea" data-nb-ref-number="454" id="idea454" data-nb-words="91" data-nb-chars="516">Ze&nbsp;tmy u&nbsp;břehu se&nbsp;vynoří Tomáš, má&nbsp;nějak vylekané oči. Vidím, že&nbsp;se&nbsp;byl převléknout. Nesměle vykročí po&nbsp;náměstíčku a&nbsp;rozhlíží se. Mávnu na&nbsp;něj, jdu mu&nbsp;naproti. Tváří se, jako by&nbsp;si&nbsp;nebyl jist, koho má&nbsp;před sebou. Je&nbsp;úplně promočený a&nbsp;třese jím chlad. Usměju se, ale jeho výraz se&nbsp;nemění. Mate mě&nbsp;tím, v&nbsp;takovém stavu jsem toho sebevědomého ekologa ještě neviděl. Vracím mu&nbsp;poznámku o&nbsp;duchovi, kterou mě&nbsp;počastoval při prvním setkání. Odpoví, že&nbsp;ve&nbsp;světle lampiónů mám ústa plná špičatých zubů. Zakryju si&nbsp;pusu rukou.</span></p>
          <p class="chunk" data-nb-ref-number="448" data-nb-words="161" data-nb-chars="875"><span class="idea" data-nb-ref-number="455" id="idea455" data-nb-words="161" data-nb-chars="875">„Když už&nbsp;mluvíme o&nbsp;strašidlech,“ pokračuje, „z kempu jsem to&nbsp;vzal kolem přehrady z&nbsp;druhé strany, po&nbsp;dlouhé hrázi a&nbsp;kolem fabriky ke&nbsp;stráni pod lesem, tam, co&nbsp;jsme se&nbsp;posledně potápěli. Trochu jsem si&nbsp;zašel. Byla tma jako v&nbsp;ranci, ale vyznám se&nbsp;tam, šel jsem po&nbsp;paměti – do&nbsp;chvíle, než jsem uviděl v&nbsp;temnotě světlo. To&nbsp;světlo se&nbsp;pohybovalo a&nbsp;bylo strašlivě, neskutečně nízko, tam, kde měla být černá zem – anebo černá voda. A&nbsp;bylo to&nbsp;nažloutlé, mihotavé světýlko. Najednou jsem nevěděl, kde vlastně jsem, odkud jsem přišel a&nbsp;kam mám jít, byl jsem dočista ztracený. A&nbsp;světýlko bylo hluboko pode mnou. Měl jsem vody až&nbsp;po&nbsp;kolena a&nbsp;šel k&nbsp;němu, probral jsem se&nbsp;na&nbsp;poslední chvíli – to&nbsp;už&nbsp;jsem měl vodu po&nbsp;pás. Obrátil jsem se&nbsp;a&nbsp;utíkal pryč. To&nbsp;světlo svítilo zespoda, ze&nbsp;dna přehrady, z&nbsp;místa, kde leží Stará Ves. Možná rovnou z&nbsp;kostela. Jako by&nbsp;i&nbsp;tam dole slavili svátek světel.“</span></p>
          <p class="chunk" data-nb-ref-number="449" data-nb-words="73" data-nb-chars="443"><span class="idea" data-nb-ref-number="456" id="idea456" data-nb-words="73" data-nb-chars="443">Odvádím ho&nbsp;k&nbsp;hloučku, který se&nbsp;rozrůstá před kostelíkem, zatímco po&nbsp;zádech mi&nbsp;přebíhá mráz. Cítím radost i&nbsp;hrůzu zároveň, s&nbsp;těmito pocity vstupuji do&nbsp;kostela. Překračuji jeho práh, dovoluji Alici, aby mi&nbsp;udělala křížek, usedám do&nbsp;poslední lavice a&nbsp;příliš pozdě smekám kšiltovku a&nbsp;cpu ji&nbsp;do&nbsp;kapsy. Jen začnou na&nbsp;kůru zpívat, schová se&nbsp;do&nbsp;vznešených tónů hastrmanský smích. Odradek se&nbsp;vrátil. Právě světí na&nbsp;dně přehrady svou příšernou rybí mši.</span></p>
        </section>
        <section>
          <p class="chunk" data-nb-ref-number="450" data-nb-words="232" data-nb-chars="1290"><span class="idea" data-nb-ref-number="457" id="idea457" data-nb-words="232" data-nb-chars="1290">Půlnoční mše skončila, je&nbsp;svaté Lucie, první hodina dne. Stále se&nbsp;zpívá, holanští i&nbsp;hosté jdou v&nbsp;průvodu po&nbsp;úzké silnici a&nbsp;poté po&nbsp;zemědělské cestě ke&nbsp;kostelíku svaté Barbory v&nbsp;polích na&nbsp;díkuvzdání. Svítí si&nbsp;loučemi, lampióny či&nbsp;jen holými svíčkami, které musí ve&nbsp;větru a&nbsp;mrholení opakovaně zažíhat. Starosta s&nbsp;knězem jdou vpředu, pak malé děti s&nbsp;rodiči, nakonec Děti vody, které průvod uzavírají. V&nbsp;půli cesty, uprostřed mokrých luk za&nbsp;bažantnicí a&nbsp;Valdštejnovou alejí, se&nbsp;krátce rozloučím s&nbsp;Tomášem. Vymyslím si&nbsp;výmluvu, proč se&nbsp;od&nbsp;nich odpojím: nastudil jsem se. Udělá za&nbsp;mnou dva kroky, ale tma, jež mě&nbsp;pohltí, se&nbsp;před ním uzavře, a&nbsp;tak se&nbsp;mlčky vrátí mezi své. Já&nbsp;zatím obracím své kroky zpátky k&nbsp;městečku a&nbsp;k&nbsp;přehradě, za&nbsp;níž se&nbsp;zvedá komolý jehlan kdysi posvátné hory. U&nbsp;vody se&nbsp;natáhnu k&nbsp;vrbě pro proutek a&nbsp;zastrčím si&nbsp;ho&nbsp;do&nbsp;rukávu. Pak se&nbsp;zuju, vezmu boty do&nbsp;rukou a&nbsp;rozběhnu se&nbsp;přes hladinu. Už&nbsp;dávno se&nbsp;mi&nbsp;neběželo tak lehce jako v&nbsp;tuto noc, v&nbsp;tento nečas. Myšlenka na&nbsp;pomstu mne hřeje u&nbsp;srdce, vlévá mi&nbsp;do&nbsp;žil novou krev. Kdyby byl někdo na&nbsp;břehu vzhůru a&nbsp;zadíval se&nbsp;přes přehradu směrem k&nbsp;mlýnům, uviděl by&nbsp;utíkat po&nbsp;vodě ohnivého muže. Neohlížím se&nbsp;napravo nalevo, a&nbsp;už&nbsp;vůbec se&nbsp;nedívám pod nohy. Kdybych tam teď spatřil nějaká smolně žlutá světla, rád bych se&nbsp;nechal odradit.</span></p>
          <p class="chunk" data-nb-ref-number="451" data-nb-words="72" data-nb-chars="439"><span class="idea" data-nb-ref-number="458" id="idea458" data-nb-words="72" data-nb-chars="439">Před čtvrtou ranní jsem na&nbsp;vrcholu. Nejvyšší bod zmrzačeného kopce je&nbsp;v&nbsp;troskách, snížený o&nbsp;desítky metrů. Pořád však ční vysoko nad krajem, jako by&nbsp;se&nbsp;nevzdával svého výsadního místa nahoře. Poslední třetinu cesty jsem stoupal po&nbsp;holé stráni, severní svah už&nbsp;je&nbsp;tedy vykácen celý a&nbsp;nahoře zůstalo jen pár neuklizených polomů. Poslední stojící smrky a&nbsp;borovice by&nbsp;se&nbsp;daly spočítat na&nbsp;devíti prstech, zóna bučin je&nbsp;dávno pořezaná a&nbsp;prodaná.</span></p>
          <p class="chunk" data-nb-ref-number="452" data-nb-words="27" data-nb-chars="172"><span class="idea" data-nb-ref-number="459" id="idea459" data-nb-words="27" data-nb-chars="172">Schovávám se&nbsp;v&nbsp;odřezaných větvích naházených na&nbsp;hromadu, přikrývám se&nbsp;vonícím jehličím. Je&nbsp;mokré, to&nbsp;mi&nbsp;vyhovuje. Do&nbsp;východu slunce zbývá několik hodin – prospím je&nbsp;klidně.</span></p>
          <p class="chunk" data-nb-ref-number="453" data-nb-words="70" data-nb-chars="442"><span class="idea" data-nb-ref-number="460" id="idea460" data-nb-words="70" data-nb-chars="442">Probudí mě&nbsp;rypadlo, které právě vyjelo na&nbsp;jednu z&nbsp;kaskádovitých teras v&nbsp;jámě pode mnou. Jsem rozespalý a&nbsp;neopatrný. Doplazím se&nbsp;k&nbsp;okraji nad propastí. Práce začaly, jen se&nbsp;rozednilo. V&nbsp;houfu dělníků s&nbsp;bílými přilbami vidím nechvalně proslulého střelmistra. Má&nbsp;kolem krku krunýř na&nbsp;zpevnění páteře, pomůcku jasně žluté barvy. Právě na&nbsp;někoho huláká. Krunýř prozařuje šedivé cáry oparu. Mít pušku se&nbsp;zaměřovadlem, nemohl bych si&nbsp;přát lepší cíl.</span></p>
          <p class="chunk" data-nb-ref-number="454" data-nb-words="51" data-nb-chars="298"><span class="idea" data-nb-ref-number="461" id="idea461" data-nb-words="51" data-nb-chars="298">Má&nbsp;zbraň je&nbsp;však jiná a&nbsp;určená jinému, je&nbsp;to&nbsp;křišťálové vejce, v&nbsp;němž se&nbsp;zračí lepší budoucnost. Počkám si. Až&nbsp;přijde tamten, hodím je&nbsp;do&nbsp;toho prokletého lomu, nastane velký třesk. Výbuch kameni neublíží, vrazi kamene po&nbsp;sobě zanechají jen stíny a&nbsp;arcilotr Kučala se&nbsp;bude smažit na&nbsp;ohnivé věčnosti.</span></p>
          <p class="chunk" data-nb-ref-number="455" data-nb-words="69" data-nb-chars="379"><span class="idea" data-nb-ref-number="462" id="idea462" data-nb-words="69" data-nb-chars="379">Slyším skřípat své vlastní zuby. A&nbsp;pak se&nbsp;ozve ještě jeden zvuk: někdo si&nbsp;vedle mne odkašlal. Podívám se&nbsp;tam a&nbsp;strnu. Vidím chlapa v&nbsp;černé kombinéze, má&nbsp;vysílačku. Zmáčkl nějaké tlačítko a&nbsp;zrovna se&nbsp;chystal mluvit, když zaslechl moje zuby. Kde zůstala má&nbsp;ostražitost? Nepřítel se&nbsp;mi&nbsp;přiblížil na&nbsp;pár metrů a&nbsp;já&nbsp;o&nbsp;tom nevěděl. Nevěděl ani on&nbsp;o&nbsp;mně. Teď na&nbsp;mě&nbsp;civí jako na&nbsp;zjevení.</span></p>
          <p class="chunk" data-nb-ref-number="456" data-nb-words="163" data-nb-chars="937"><span class="idea" data-nb-ref-number="463" id="idea463" data-nb-words="163" data-nb-chars="937">Ministr se&nbsp;tedy bál o&nbsp;život, tohle je&nbsp;profesionál ze&nbsp;speciální policejní jednotky: prozrazuje ho&nbsp;dalekohled, vysílačka a&nbsp;krátká automatická puška, jejíž hlaveň se&nbsp;bleskově zvrátí mým směrem a&nbsp;v&nbsp;příští chvíli tuhne ukazovák na&nbsp;spoušti. Ale neměla by&nbsp;jich tu&nbsp;být celá armáda? Překulím se&nbsp;na&nbsp;záda a&nbsp;pak zase na&nbsp;břicho, teď už&nbsp;na&nbsp;něj dosáhnu vrbovým proutkem a&nbsp;švih! Ještě si&nbsp;stihl zakrýt hlavu rukou, teď už&nbsp;ovšem prackou, zatímco druhá nemotorně strčí do&nbsp;zbraně – ta&nbsp;přepadne přes okraj a&nbsp;o&nbsp;něco níž na&nbsp;srázu uvízne v&nbsp;puklině mezi vylámanými kameny. Už&nbsp;tu&nbsp;vedle mě&nbsp;není sebejistý bodyguard, ale krysa, v&nbsp;kterou ho&nbsp;proměnilo jeho vyděšené podvědomí – proutek byl, jako vždycky, pouhý katalyzátor. Dospělý muž se&nbsp;proměnil v&nbsp;hlodavce v&nbsp;kombinéze a&nbsp;kulichu, s&nbsp;triedrem na&nbsp;řemínku kolem krku. S&nbsp;vyděšeným pískotem se&nbsp;plazí pryč. Zvedám vysílačku a&nbsp;hlásím, že&nbsp;je&nbsp;všechno v&nbsp;pořádku. Někdo se&nbsp;mě&nbsp;z&nbsp;aparátu na&nbsp;něco ptá, ale podaří se&nbsp;mi&nbsp;ho&nbsp;vypnout.</span></p>
          <p class="chunk" data-nb-ref-number="457" data-nb-words="40" data-nb-chars="226"><span class="idea" data-nb-ref-number="464" id="idea464" data-nb-words="40" data-nb-chars="226">Je&nbsp;mi&nbsp;až&nbsp;líto, že&nbsp;má&nbsp;letící bomba není úplně kulatá a&nbsp;natřená načerno a&nbsp;nehoří na&nbsp;ní&nbsp;doutnák. Tak jsem posedlý krásou okamžiku – vždyť kdy se&nbsp;člověku podaří tak krásný, tak klasický atentát? Namířím, hodím, sleduji dílo zkázy.</span></p>
          <p class="chunk" data-nb-ref-number="458" data-nb-words="3" data-nb-chars="14"><span class="idea" data-nb-ref-number="465" id="idea465" data-nb-words="3" data-nb-chars="14">Anebo taky ne.</span></p>
          <p class="chunk" data-nb-ref-number="459" data-nb-words="165" data-nb-chars="1051"><span class="idea" data-nb-ref-number="466" id="idea466" data-nb-words="165" data-nb-chars="1051">Obraz činu však předběhl uskutečnění, nějak se&nbsp;mi&nbsp;to&nbsp;zvrtlo. V&nbsp;tom, jak jsem bombu hodil, bylo znát zaváhání. Ruku mi&nbsp;nevedlo přesvědčení, ale pochybnost, příliš jsem se&nbsp;nechal unést významem té&nbsp;chvíle, stejně jako konfrontací s&nbsp;tím odstřelovačem. Snad proto se&nbsp;mi&nbsp;třásla ruka. Vodík smíšený s&nbsp;kyslíkem v&nbsp;třaskavé lázni flogistonu, ten průzračný kluzký granát páchnoucí rybinou, se&nbsp;mi&nbsp;vysmekl z&nbsp;prstů a&nbsp;letěl šikmo. Oblouk se&nbsp;dostatečně nevyklenul, zkrátil střele dráhu a&nbsp;vychýlil ji&nbsp;z&nbsp;původní trasy. Nedolétla až&nbsp;na&nbsp;dno dolu, kde se&nbsp;klepala zimou delegace nablýskaných bílých helmiček, tmavých vlněných kabátů a&nbsp;šedých sak. Vedl ji&nbsp;raglán v&nbsp;červené přilbě, ten kompromisnický čipera, který si&nbsp;říkal ministr životního prostředí a&nbsp;který zavinil zničení hory. Bomba explodovala vysoko nad jeho hlavou, odražená okrajem skalní terasy, malé jasné slunce s&nbsp;paprsky ohně a&nbsp;vody se&nbsp;kmitlo nad kamenolomem a&nbsp;roztrhlo se&nbsp;příliš vysoko, než aby někomu ublížilo. Na&nbsp;ministerskou delegaci, střelmistra a&nbsp;ředitele Titanie se&nbsp;snesl jen prach, kamínky a&nbsp;drobný déšť.</span></p>
          <p class="chunk" data-nb-ref-number="460" data-nb-words="60" data-nb-chars="334"><span class="idea" data-nb-ref-number="467" id="idea467" data-nb-words="60" data-nb-chars="334">Utíkám před kvílením policejních sirén, a&nbsp;když doběhnu k&nbsp;vodě, kde se&nbsp;před nimi vzápětí schovám, zaslechnu za&nbsp;sebou smích. Otočím se&nbsp;a&nbsp;uvidím hastrmana – vykračuje si&nbsp;zcela bez starosti, jestli ho&nbsp;někdo uvidí, nebo ne. Bafá z&nbsp;doutníku a&nbsp;chechtá se, jak jsem to&nbsp;parádně zpackal. Zajedu pod hladinu a&nbsp;v&nbsp;tu&nbsp;chvíli tam sebou pleskne i&nbsp;on.</span></p>
        </section>
        <section>
          <p class="chunk" data-nb-ref-number="461" data-nb-words="106" data-nb-chars="628"><span class="idea" data-nb-ref-number="468" id="idea468" data-nb-words="106" data-nb-chars="628">Nazítří jsem v&nbsp;okolí centra Dětí vody v&nbsp;Holešovické tržnici naposledy. Vystoupím z&nbsp;auta, projdu branou, vmísím se&nbsp;do&nbsp;hustého předvánočního davu. Oči některých lidí se&nbsp;po&nbsp;mně otáčejí, dva stánkaři si&nbsp;posunkem vymění nějakou informaci. Zvažuji, zda nebude bezpečnější tržnicí jenom projít a&nbsp;vrátit se&nbsp;jiný den. Mají tu&nbsp;své špehy. Náhle mě&nbsp;někdo vezme za&nbsp;rameno. Je&nbsp;to&nbsp;mládenec, který patří k&nbsp;Dětem. Prosmýkne se&nbsp;zástupem, táhne mě&nbsp;za&nbsp;rukáv, pryč od&nbsp;zvědavých pohledů. Vede mě&nbsp;za&nbsp;roh nějaké opuštěné boudy a&nbsp;ukazuje na&nbsp;druhý konec jedné z&nbsp;hal. Je&nbsp;tam stánek s&nbsp;rychlým občerstvením. Prý tam najdu Tomáše, chce se&nbsp;mnou krátce mluvit.</span></p>
          <p class="chunk" data-nb-ref-number="462" data-nb-words="49" data-nb-chars="276"><span class="idea" data-nb-ref-number="469" id="idea469" data-nb-words="49" data-nb-chars="276">Klade mi&nbsp;na&nbsp;srdce, abych nechodil k&nbsp;nim, hemží se&nbsp;to&nbsp;tam policajty, už&nbsp;tam nikdy nesmím vkročit, někdo mě&nbsp;prý posledně vyfotografoval přímo ve&nbsp;vchodu a&nbsp;pak mě&nbsp;poznali na&nbsp;slavnosti v&nbsp;Holanech, chvíli před tím pokusem o&nbsp;atentát. A&nbsp;přidá výčitku: jak jsem je&nbsp;mohl takhle zklamat?</span></p>
          <p class="chunk" data-nb-ref-number="463" data-nb-words="38" data-nb-chars="219"><span class="idea" data-nb-ref-number="470" id="idea470" data-nb-words="38" data-nb-chars="219">Zvedám si&nbsp;límec bundy a&nbsp;narážím čepici do&nbsp;čela. Jdu, kam mi&nbsp;ukázal. U&nbsp;nerezového pultíku před stánkem stojí zády ke&nbsp;mně rozcuchaný blonďák v&nbsp;zelené bundě a&nbsp;černých manšestrákách. Obejdu ho&nbsp;a&nbsp;pohlédnu do&nbsp;očí Tomáše Mora.</span></p>
          <p class="chunk" data-nb-ref-number="464" data-nb-words="28" data-nb-chars="158"><span class="idea" data-nb-ref-number="471" id="idea471" data-nb-words="28" data-nb-chars="158">Půst nepůst, Tomáš se&nbsp;láduje opečenou klobásou a&nbsp;zalévá ji&nbsp;kávou, z&nbsp;které voní rum. Mám chuť to&nbsp;okomentovat, ale když vidím jeho vážný výraz, rozmyslím si&nbsp;to.</span></p>
          <p class="chunk" data-nb-ref-number="465" data-nb-words="46" data-nb-chars="262"><span class="idea" data-nb-ref-number="472" id="idea472" data-nb-words="46" data-nb-chars="262">„Teď ještě neodcházejte,“ řekne mezi dvěma sousty, „něco si&nbsp;dejte, jakoby nic. A&nbsp;mějte oči na&nbsp;stopkách, kdyby se&nbsp;vám něco nezdálo, kdyby se&nbsp;k&nbsp;vám blížili dva nebo tři chlapi najednou, vemte nohy na&nbsp;ramena. Za&nbsp;tím skladištěm za&nbsp;vámi je&nbsp;vjezd pro zásobovací vozy.“</span></p>
          <p class="chunk" data-nb-ref-number="466" data-nb-words="43" data-nb-chars="258"><span class="idea" data-nb-ref-number="473" id="idea473" data-nb-words="43" data-nb-chars="258">U&nbsp;stánku si&nbsp;hlasem tržničního štamgasta objednám zrzavou vodu a&nbsp;vrátím se&nbsp;k&nbsp;Tomášovi. Opodál na&nbsp;korzu mezi halami je&nbsp;rušno, zaujaté lidské tváře se, aspoň jak mi&nbsp;připadá přes okraj plastikového kelímku, zajímají jen o&nbsp;vystavené zboží. Tady v&nbsp;závětří je&nbsp;klid.</span></p>
          <p class="chunk" data-nb-ref-number="467" data-nb-words="19" data-nb-chars="107"><span class="idea" data-nb-ref-number="474" id="idea474" data-nb-words="19" data-nb-chars="107">„Kam jste zmizel?“ spustí Tomáš a&nbsp;z&nbsp;úst mu&nbsp;létají mastné drobky. Zuří, po&nbsp;jeho uctivém vystupování je&nbsp;veta.</span></p>
          <p class="chunk" data-nb-ref-number="468" data-nb-words="17" data-nb-chars="84"><span class="idea" data-nb-ref-number="475" id="idea475" data-nb-words="17" data-nb-chars="84">„V noci z&nbsp;úterka na&nbsp;středu? Měl jsem toho dost, sedla na&nbsp;mě&nbsp;chřipka. Šel jsem spát.“</span></p>
          <p class="chunk" data-nb-ref-number="469" data-nb-words="7" data-nb-chars="35"><span class="idea" data-nb-ref-number="476" id="idea476" data-nb-words="7" data-nb-chars="35">„A kam? S&nbsp;námi jste se&nbsp;neubytoval.“</span></p>
          <p class="chunk" data-nb-ref-number="470" data-nb-words="4" data-nb-chars="17"><span class="idea" data-nb-ref-number="477" id="idea477" data-nb-words="4" data-nb-chars="17">„To je&nbsp;moje věc.“</span></p>
          <p class="chunk" data-nb-ref-number="471" data-nb-words="11" data-nb-chars="51"><span class="idea" data-nb-ref-number="478" id="idea478" data-nb-words="11" data-nb-chars="51">„A to, co&nbsp;se&nbsp;stalo potom ráno, byla taky vaše věc?“</span></p>
          <p class="chunk" data-nb-ref-number="472" data-nb-words="4" data-nb-chars="19"><span class="idea" data-nb-ref-number="479" id="idea479" data-nb-words="4" data-nb-chars="19">„Co máte na&nbsp;mysli?“</span></p>
          <p class="chunk" data-nb-ref-number="473" data-nb-words="5" data-nb-chars="30"><span class="idea" data-nb-ref-number="480" id="idea480" data-nb-words="5" data-nb-chars="30">„Pokus o&nbsp;vraždu Petra Kučaly.“</span></p>
          <p class="chunk" data-nb-ref-number="474" data-nb-words="4" data-nb-chars="25"><span class="idea" data-nb-ref-number="481" id="idea481" data-nb-words="4" data-nb-chars="25">„Považujete mě&nbsp;za&nbsp;vraha?“</span></p>
          <p class="chunk" data-nb-ref-number="475" data-nb-words="31" data-nb-chars="184"><span class="idea" data-nb-ref-number="482" id="idea482" data-nb-words="31" data-nb-chars="184">„Nebyla by&nbsp;to&nbsp;vražda, kdyby se&nbsp;to&nbsp;povedlo? Ale nehádejme se&nbsp;o&nbsp;slovíčka, byl to&nbsp;teda politický atentát, když chcete. Nevychází to&nbsp;nastejno? Já&nbsp;myslím, že&nbsp;ano. Lidský život je&nbsp;posvátný.“</span></p>
          <p class="chunk" data-nb-ref-number="476" data-nb-words="5" data-nb-chars="29"><span class="idea" data-nb-ref-number="483" id="idea483" data-nb-words="5" data-nb-chars="29">„Já se&nbsp;o&nbsp;politiku nezajímám.“</span></p>
          <p class="chunk" data-nb-ref-number="477" data-nb-words="10" data-nb-chars="62"><span class="idea" data-nb-ref-number="484" id="idea484" data-nb-words="10" data-nb-chars="62">„Ne? Starost o&nbsp;životní prostředí je&nbsp;přece taky věc politická.“</span></p>
          <p class="chunk" data-nb-ref-number="478" data-nb-words="48" data-nb-chars="270"><span class="idea" data-nb-ref-number="485" id="idea485" data-nb-words="48" data-nb-chars="270">„Pro mě&nbsp;ne. A&nbsp;jestli pro vás… Dosud jsem vás nedokázal přesně odhadnout. Teď vidím, že&nbsp;si&nbsp;na&nbsp;toho naivku a&nbsp;holobrádka jen hrajete. Myslím, že&nbsp;Děti vody nevděčí za&nbsp;svůj vznik ani tak vaší vášni pro přírodu, jako vašim politickým ambicím. Živíte si&nbsp;je&nbsp;za&nbsp;fasádou ekologa.“</span></p>
          <p class="chunk" data-nb-ref-number="479" data-nb-words="13" data-nb-chars="82"><span class="idea" data-nb-ref-number="486" id="idea486" data-nb-words="13" data-nb-chars="82">Vypadá, jako by&nbsp;mi&nbsp;chtěl dát facku. Neučiní to. Znechuceně odstrčí papírový tácek.</span></p>
          <p class="chunk" data-nb-ref-number="480" data-nb-words="36" data-nb-chars="199"><span class="idea" data-nb-ref-number="487" id="idea487" data-nb-words="36" data-nb-chars="199">„I kdybych jednou vstoupil do&nbsp;politiky, udělám ten krok, abych lépe hájil to, co&nbsp;se&nbsp;marně pokouším hájit s&nbsp;Dětmi vody. Ale ani já, ani nikdo z&nbsp;Dětí by&nbsp;nikdy nesáhl k&nbsp;hrubému násilí. Jsme mírotvorci.“</span></p>
          <p class="chunk" data-nb-ref-number="481" data-nb-words="69" data-nb-chars="421"><span class="idea" data-nb-ref-number="488" id="idea488" data-nb-words="69" data-nb-chars="421">„Násilí si&nbsp;říká o&nbsp;násilí. Někdy se&nbsp;mu&nbsp;nevyhnete. Přepážkového zloděje v&nbsp;bance taky nepřesvědčíte, aby ukradené peníze vrátil do&nbsp;pokladny. Musíte ho&nbsp;prostě složit na&nbsp;zem, odzbrojit, zneškodnit. Jsem dost starý na&nbsp;to, abych poznal, že&nbsp;na&nbsp;tyhle zloduchy, na&nbsp;tyhle zloděje krajiny nic jiného než úder mezi oči neplatí. A&nbsp;ministr průmyslu je&nbsp;protřelý gangsterský boss, patří pod zámek. A&nbsp;když nechce pod zámek, půjde pod zem.“</span></p>
          <p class="chunk" data-nb-ref-number="482" data-nb-words="3" data-nb-chars="20"><span class="idea" data-nb-ref-number="489" id="idea489" data-nb-words="3" data-nb-chars="20">„To je&nbsp;nepřípustné.“</span></p>
          <p class="chunk" data-nb-ref-number="483" data-nb-words="13" data-nb-chars="70"><span class="idea" data-nb-ref-number="490" id="idea490" data-nb-words="13" data-nb-chars="70">„A oni budou dál plundrovat zemi? A&nbsp;vy&nbsp;budete dál žvanit o&nbsp;humanismu?“</span></p>
          <p class="chunk" data-nb-ref-number="484" data-nb-words="14" data-nb-chars="80"><span class="idea" data-nb-ref-number="491" id="idea491" data-nb-words="14" data-nb-chars="80">Na&nbsp;to&nbsp;neodpoví. Vztek z&nbsp;jeho tváře mizí, střídá ho&nbsp;zoufalství. Ale jen nakrátko.</span></p>
          <p class="chunk" data-nb-ref-number="485" data-nb-words="40" data-nb-chars="229"><span class="idea" data-nb-ref-number="492" id="idea492" data-nb-words="40" data-nb-chars="229">„Pak musí být třetí cesta. Zatím ji&nbsp;neznám, ale pokusím se&nbsp;ji&nbsp;najít. Od&nbsp;ideálů humanismu nikdy neslevím, ani vy&nbsp;to&nbsp;nesmíte udělat. Někam se&nbsp;skryjte, mezi nás už&nbsp;nechoďte, a&nbsp;hlavně zanechte veškerého násilí. To&nbsp;je&nbsp;cesta do&nbsp;pekel.“</span></p>
          <p class="chunk" data-nb-ref-number="486" data-nb-words="17" data-nb-chars="90"><span class="idea" data-nb-ref-number="493" id="idea493" data-nb-words="17" data-nb-chars="90">„Já nejsem vázán ideály humanismu. Dříve jsem si&nbsp;to&nbsp;myslel a&nbsp;jenom jsem si&nbsp;lhal do&nbsp;kapsy.“</span></p>
          <p class="chunk" data-nb-ref-number="487" data-nb-words="8" data-nb-chars="53"><span class="idea" data-nb-ref-number="494" id="idea494" data-nb-words="8" data-nb-chars="53">„Jste člověk, ne? Nesmíte vztáhnout ruku na&nbsp;druhého.“</span></p>
          <p class="chunk" data-nb-ref-number="488" data-nb-words="189" data-nb-chars="1069"><span class="idea" data-nb-ref-number="495" id="idea495" data-nb-words="189" data-nb-chars="1069">„Člověk nemá právo bránit člověku – ale dravá ryba? Hora, její lesy a&nbsp;prameny, rybníky jimi napájené, pole zavlažovaná jejich vodou, vesnice, ke&nbsp;kterým ta&nbsp;pole patří – to&nbsp;jsou moji bližní, lidi ne. Moji bližní byli poníženi, zdecimováni lidmi, kteří přitáhli kdoví odkud a&nbsp;za&nbsp;čas zas odtáhnou, zbohatlí a&nbsp;s&nbsp;krvavýma rukama. Nejde mi&nbsp;jenom o&nbsp;pomstu. Jde mi&nbsp;o&nbsp;nápravu věcí. Ta&nbsp;vaše organizace je&nbsp;dobrá, máte mou úctu, ale nemůžu se&nbsp;zbavit pocitu, že&nbsp;je&nbsp;to&nbsp;pro mladé lidi jen módní záležitost a&nbsp;pro vás závdavek na&nbsp;příště. Oslovujete své budoucí voliče, prosím, jste šikovný a&nbsp;chytrý a&nbsp;umíte toho využít. A&nbsp;jistě ovlivňujete kladně veřejné mínění, možná se&nbsp;vám daří i&nbsp;trochu zmírnit dopad ran, které přírodě uštědřuje průmysl. Jenže to&nbsp;je&nbsp;málo. Hora je&nbsp;čím dál tím osekanější, krajina se&nbsp;vám hroutí před očima, ztrácí svou harmonii a&nbsp;krásu, a&nbsp;i&nbsp;když to&nbsp;snad dokážete zpomalit, zastavit to&nbsp;neumíte. A&nbsp;tak země – voda – vyslala mě, svou nedílnou součást, abych jí&nbsp;pomohl. A&nbsp;možná mě&nbsp;nakonec obětuje. To&nbsp;Děti vody nedovedou. Musely by&nbsp;totiž začít u&nbsp;sebe. Dát se&nbsp;samy v&nbsp;oběť.“</span></p>
          <p class="chunk" data-nb-ref-number="489" data-nb-words="11" data-nb-chars="69"><span class="idea" data-nb-ref-number="496" id="idea496" data-nb-words="11" data-nb-chars="69">Tomáš mlčí. Pomalu dopíjím pivo, on&nbsp;svoji kávu. Pak konečně promluví.</span></p>
          <p class="chunk" data-nb-ref-number="490" data-nb-words="125" data-nb-chars="713"><span class="idea" data-nb-ref-number="497" id="idea497" data-nb-words="125" data-nb-chars="713">„Mohl bych vás považovat za&nbsp;šílence, vaše vlastní slova by&nbsp;stačila jako důkaz pro internaci v&nbsp;bohnické léčebně. Ale já&nbsp;vás znám trochu líp. Myslím, že&nbsp;pojmy jako rozum a&nbsp;šílenství nemají ve&nbsp;vašem případě význam. Jste, jak to&nbsp;aspoň já&nbsp;cítím, někdo jiný než my, toho jsem si&nbsp;všiml už&nbsp;tehdy v&nbsp;přehradě. Ale ať&nbsp;jste, co&nbsp;jste, váš mesiášský komplex, přesvědčení o&nbsp;vyvolenosti považuju za&nbsp;nebezpečnější než celou Titanii a&nbsp;jí&nbsp;podobné podniky. Na&nbsp;druhou stranu jsem ochotný přiznat, že&nbsp;s&nbsp;tou obětí máte pravdu. S&nbsp;tím se&nbsp;musí něco dělat. Začnu sám u&nbsp;sebe a&nbsp;u&nbsp;své organizace. Máte mé&nbsp;slovo, že&nbsp;brzy uvidíte výsledky. Ted běžte. Odjeďte někam, ale ne&nbsp;moc daleko. Za&nbsp;hranice se&nbsp;nejspíš nedostanete. Sbohem, už&nbsp;se&nbsp;neuvidíme.“</span></p>
          <p class="chunk" data-nb-ref-number="491" data-nb-words="5" data-nb-chars="36"><span class="idea" data-nb-ref-number="498" id="idea498" data-nb-words="5" data-nb-chars="36">„Počkejte, Tomáši. Co&nbsp;chcete dělat?“</span></p>
          <p class="chunk" data-nb-ref-number="492" data-nb-words="20" data-nb-chars="110"><span class="idea" data-nb-ref-number="499" id="idea499" data-nb-words="20" data-nb-chars="110">„Zatím nic, musíme počkat do&nbsp;konce roku, až&nbsp;jak se&nbsp;ministr rozhodne. Pak budeme jednat – jak, to&nbsp;zatím nevím.“</span></p>
          <p class="chunk" data-nb-ref-number="493" data-nb-words="14" data-nb-chars="79"><span class="idea" data-nb-ref-number="500" id="idea500" data-nb-words="14" data-nb-chars="79">„Ale já&nbsp;čekat odmítám. Půjdu po&nbsp;něm a&nbsp;donutím ho, aby dotěžení hory nepovolil.“</span></p>
          <p class="chunk" data-nb-ref-number="494" data-nb-words="37" data-nb-chars="206"><span class="idea" data-nb-ref-number="501" id="idea501" data-nb-words="37" data-nb-chars="206">„To se&nbsp;vám samotnému nepodaří, teď po&nbsp;tom útoku ho&nbsp;hlídá celá armáda ozbrojenců. A&nbsp;proč jste si&nbsp;vůbec zasedl na&nbsp;něho? On&nbsp;je&nbsp;jen malým kolečkem, ne&nbsp;tím nejhorším. Až&nbsp;mu&nbsp;na&nbsp;ministerstvu vyprší lhůta, odejde.“</span></p>
          <p class="chunk" data-nb-ref-number="495" data-nb-words="17" data-nb-chars="100"><span class="idea" data-nb-ref-number="502" id="idea502" data-nb-words="17" data-nb-chars="100">„Rozhodnutí ve&nbsp;věci Vlhoště je&nbsp;na&nbsp;něm. Ministr průmyslu mu&nbsp;musí ustoupit a&nbsp;báňské úřady se&nbsp;podvolí.“</span></p>
          <p class="chunk" data-nb-ref-number="496" data-nb-words="95" data-nb-chars="596"><span class="idea" data-nb-ref-number="503" id="idea503" data-nb-words="95" data-nb-chars="596">„Nepodvolí. Dokud bude na&nbsp;ministerstvu průmyslu takový člověk jako Aleš Mastil, těžařská lobby bude mít vždycky svého koně na&nbsp;nejvyšších místech. Věděl jste, že&nbsp;je&nbsp;příbuzný Hany Brianovové? Přímá příbuznost to&nbsp;není, je&nbsp;jeho sestřenicí nebo čím, takže na&nbsp;podezření ze&nbsp;střetu zájmů a&nbsp;odvolání z&nbsp;funkce to&nbsp;nestačí. Je&nbsp;to&nbsp;náměstek. Ministři se&nbsp;střídají, on&nbsp;jako odborník a&nbsp;poradce a&nbsp;protřelý lobbista zůstává. Můžeme se&nbsp;jen dohadovat, kolik za&nbsp;svá rozhodnutí inkasuje. Počítám do&nbsp;toho i&nbsp;rozhodnutí ministerská, která ovlivnil. Jenže dokázat se&nbsp;nedá nic. A&nbsp;bez důkazů vás dá&nbsp;zavřít za&nbsp;křivé obvinění.“</span></p>
          <p class="chunk" data-nb-ref-number="497" data-nb-words="18" data-nb-chars="113"><span class="idea" data-nb-ref-number="504" id="idea504" data-nb-words="18" data-nb-chars="113">„Potom ovšem,“ dodám už&nbsp;na&nbsp;odchodu, protože vycítím náhlé nebezpečí, „potom se&nbsp;mu&nbsp;ty&nbsp;rejdy musí zatrhnout jinak.“</span></p>
          <p class="chunk" data-nb-ref-number="498" data-nb-words="66" data-nb-chars="370"><span class="idea" data-nb-ref-number="505" id="idea505" data-nb-words="66" data-nb-chars="370">S&nbsp;rukama v&nbsp;kapsách, aby se&nbsp;mi&nbsp;tak netřásly, se&nbsp;vpletu do&nbsp;skupinky hlučných turistů a&nbsp;poddám se&nbsp;jejich tempu. Míří k&nbsp;východu. Ohlédnu se. U&nbsp;Tomáše stojí dvě uniformy a&nbsp;nejistě se&nbsp;rozhlížejí. Křičí na&nbsp;ně&nbsp;tlustý obr v&nbsp;estébáckém baloňáku – ještě před chvílí mě&nbsp;tam přece viděl! Oba strážníci mají ruce položené na&nbsp;rozepnutých pouzdrech s&nbsp;pistolemi a&nbsp;je&nbsp;jim to&nbsp;houby platné.</span></p>
        </section>
        <section>
          <p class="chunk" data-nb-ref-number="499" data-nb-words="188" data-nb-chars="1072"><span class="idea" data-nb-ref-number="506" id="idea506" data-nb-words="188" data-nb-chars="1072">Trvá to&nbsp;tři dlouhé dny. Každé ráno stavím vůz za&nbsp;rohem kousek od&nbsp;řadového domu v&nbsp;Troji. Pak se&nbsp;procházím po&nbsp;okolí, ale nesmím se&nbsp;vzdálit, abych neprošvihl Mastilovo služební auto. Jezdí pro něj šofér, naštěstí celkem přesně. Klíčkem v&nbsp;zapalování otáčím pár vteřin poté, co&nbsp;se&nbsp;šedé BMW rozjede. Mastil sedává vzadu a&nbsp;celou cestu má&nbsp;otevřený přenosný počítač. Sleduji auto až&nbsp;k&nbsp;budově ministerstva průmyslu, dívám se, jak náměstek s&nbsp;kufříkem a&nbsp;počítačem v&nbsp;rukou vystupuje a&nbsp;mizí ve&nbsp;vchodu. Nechám pak saaba o&nbsp;dvě ulice dál a&nbsp;celý den čekám, dokud šofér znovu nepřistaví limuzínu – jednou je&nbsp;to&nbsp;v&nbsp;šest, podruhé krátce po&nbsp;sedmé. Ve&nbsp;středu se&nbsp;tak stane už&nbsp;ve&nbsp;čtyři odpoledne. Normálně odveze náměstka zpátky do&nbsp;Troje a&nbsp;já&nbsp;jedu za&nbsp;ním. Ve&nbsp;středu je&nbsp;to&nbsp;stejné, ale řidič tentokrát zůstane ve&nbsp;voze zaparkovaném před domem. Rozloží si&nbsp;za&nbsp;volantem noviny. Čeká do&nbsp;půl sedmé, pak se&nbsp;dveře řadového domu otevřou a&nbsp;Mastil vychází ven – bez kufříku a&nbsp;počítače, zato v&nbsp;lakýrkách a&nbsp;ve&nbsp;smokingu, s&nbsp;černým motýlkem pod krkem. Nastrojený jak do&nbsp;rakve. Jsem rád, že&nbsp;manželku opět nechal doma.</span></p>
          <p class="chunk" data-nb-ref-number="500" data-nb-words="347" data-nb-chars="2036"><span class="idea" data-nb-ref-number="507" id="idea507" data-nb-words="347" data-nb-chars="2036">Tentokrát nejede do&nbsp;centra. Za&nbsp;řekou limuzína zatáčí doprava a&nbsp;míří do&nbsp;západní části města. Držím se&nbsp;za&nbsp;ní&nbsp;v&nbsp;odstupu tří čtyř aut. Na&nbsp;jedné křižovatce v&nbsp;Dejvicích projedou na&nbsp;oranžovou, než se&nbsp;dostanu k&nbsp;semaforu, svítí červená. Přidávám plyn a&nbsp;vzápětí dupnu na&nbsp;brzdu; z&nbsp;uličky za&nbsp;křižovatkou vystrkuje nos policejní vůz. Než naskočí zelená, limuzína je&nbsp;pryč. Rozjíždím se&nbsp;způsobně, ale po&nbsp;chvíli překračuji rychlost a&nbsp;hledám ve&nbsp;svitu sodíkových lamp Mastilovo auto. Není v&nbsp;dohledu. Přijíždím na&nbsp;další křižovatku a&nbsp;nezbývá mi&nbsp;než hádat: buď nalevo k&nbsp;Hradu, nebo doprava po&nbsp;Karlovarské, nebo prudce doprava do&nbsp;břevnovské čtvrti cizích státních zastupitelství. Ano, nejspíš tam. Za&nbsp;zatáčkou zabočuji do&nbsp;první z&nbsp;úzkých ulic a&nbsp;pak křižuji kopec z&nbsp;jedné jednosměrky do&nbsp;druhé. Mám štěstí: z&nbsp;té&nbsp;předposlední právě vyrazilo šedé BMW. Už&nbsp;je&nbsp;v&nbsp;něm pouze řidič. Nechávám svůj vůz u&nbsp;krajnice a&nbsp;vcházím do&nbsp;jednosměrné uličky. Všechny vily až&nbsp;na&nbsp;jednu jsou tiché, svítí v&nbsp;nich nanejvýš pár oken. Dojdu až&nbsp;k&nbsp;bílé zdi, za&nbsp;níž září do&nbsp;noci spousty světel. Do&nbsp;zahrady není vidět. Uprostřed zdi je&nbsp;zavřená brána. Předjede mě&nbsp;malé sportovní kupé a&nbsp;prudce před ní&nbsp;zabrzdí. Blížím se&nbsp;volným krokem, ruce založené za&nbsp;zády, jako bych byl na&nbsp;špacíru. Když procházím kolem, řidička v&nbsp;drahém kostýmu si&nbsp;mě&nbsp;nevšímá. Italsky nadává hranatému muži v&nbsp;hranatém obleku, který dělá vrátného. Něčím mu&nbsp;zamává před nosem, je&nbsp;to&nbsp;pozvánka. Zastavím se, předstírám zvědavost náhodného chodce. Vrátný kartičku ignoruje a&nbsp;špatnou angličtinou dámě vysvětluje, že&nbsp;dovnitř smí jen po&nbsp;svých a&nbsp;auto musí nechat v&nbsp;široké ulici o&nbsp;kus dál, jinak by&nbsp;tudy nikdo neprojel. Ukazuje, kam má&nbsp;zajet. Žena o&nbsp;tom nechce ani slyšet. Rozhořčeně po&nbsp;něm mrskne kartičkou, nasedne a&nbsp;s&nbsp;burácením motoru odjede. Jen taktak že&nbsp;stačím uskočit – narazím ramenem do&nbsp;zdi a&nbsp;svalím se&nbsp;na&nbsp;chodník. S&nbsp;vrátným to&nbsp;nehne. Zvednu se&nbsp;tedy sám, opráším si&nbsp;bundu a&nbsp;usměju se. On&nbsp;úsměv oplatí: ženské – co&nbsp;si&nbsp;my&nbsp;dva budeme povídat! S&nbsp;vyceněnými zuby vypadá jako opice. Sehne se&nbsp;pro kartičku, nenajde ji. Mám ji&nbsp;v&nbsp;kapse.</span></p>
          <p class="chunk" data-nb-ref-number="501" data-nb-words="110" data-nb-chars="666"><span class="idea" data-nb-ref-number="508" id="idea508" data-nb-words="110" data-nb-chars="666">Je&nbsp;osm hodin, vím, že&nbsp;si&nbsp;můžu dát na&nbsp;čas. Vracím se&nbsp;do&nbsp;středu města. Nejdřív zajedu do&nbsp;autopůjčovny a&nbsp;najmu si&nbsp;stejný černý mercedes jako posledně, když jsem jel do&nbsp;zemského báňského úřadu za&nbsp;Kostrybou. Vyžádám si&nbsp;Zlaté stránky a&nbsp;hledám adresy půjčoven společenských oděvů. Mám štěstí, jedna má&nbsp;otevřeno do&nbsp;půlnoci. Na&nbsp;místě ale zjistím, že&nbsp;v&nbsp;mém čísle sice mají obstojnou bílou košili, tmavošedou vestu a&nbsp;taky černé ponožky a&nbsp;střevíce, ale nemají smoking. Jediné, co&nbsp;mohou nabídnout, je&nbsp;lahvově zelený žaket. Pobaveně si&nbsp;ho&nbsp;vyzkouším před zrcadlem; úsměv mi&nbsp;ztuhne na&nbsp;rtech, když před sebou uvidím panáčka v&nbsp;hacafraku, který mu&nbsp;sedí jako přišitý. Dokonalý hastrman.</span></p>
          <p class="chunk" data-nb-ref-number="502" data-nb-words="65" data-nb-chars="405"><span class="idea" data-nb-ref-number="509" id="idea509" data-nb-words="65" data-nb-chars="405">Na&nbsp;doporučení prodavačky se&nbsp;zastavím v&nbsp;luxusním kadeřnickém salonu v&nbsp;pasáži na&nbsp;Václavském náměstí. Dám se&nbsp;oholit a&nbsp;umýt si&nbsp;vlasy – bez vysušení horkým vzduchem – a&nbsp;z&nbsp;náhlého rozmaru si&nbsp;je&nbsp;navíc nechám obarvit na&nbsp;kaštanovo, budu aspoň vypadat mladší. Když vyjdu ven, omámen francouzským parfémem, nastříkaným na&nbsp;tvář hladkou jak hlava medúzy, je&nbsp;skoro deset. Párty na&nbsp;vyslanectví bude za&nbsp;chvíli kulminovat.</span></p>
          <p class="chunk" data-nb-ref-number="503" data-nb-words="61" data-nb-chars="348"><span class="idea" data-nb-ref-number="510" id="idea510" data-nb-words="61" data-nb-chars="348">Odemknu mercedes, usednu za&nbsp;volant a&nbsp;málem vyletím z&nbsp;kůže leknutím: ve&nbsp;stínu na&nbsp;zadním sedadle sedí tmavá postava v&nbsp;zeleném fráčku. Nakloní se&nbsp;ke&nbsp;mně, ve&nbsp;světle pouliční lucerny se&nbsp;jí&nbsp;v&nbsp;hubě zablýsknou štičí zuby. Hmátne mi&nbsp;rukou do&nbsp;kapsy žaketu, vytáhne pozvánku, zvedne si&nbsp;ji&nbsp;před oči. A&nbsp;pak se&nbsp;strašlivě, s&nbsp;děsivou ozvěnou skal a&nbsp;lesů zachechtá…</span></p>
          <p class="chunk" data-nb-ref-number="504" data-nb-words="23" data-nb-chars="160"><span class="idea" data-nb-ref-number="511" id="idea511" data-nb-words="23" data-nb-chars="160">Pohlédnu na&nbsp;kartičku a&nbsp;poprvé si&nbsp;přečtu jména pořadatele a&nbsp;pozvané dámy: tím prvním je&nbsp;egyptské vyslanectví, tím druhým Colocasia Lunardi, zahradní architektka.</span></p>
          <p class="chunk" data-nb-ref-number="505" data-nb-words="15" data-nb-chars="101"><span class="idea" data-nb-ref-number="512" id="idea512" data-nb-words="15" data-nb-chars="101">Sám se&nbsp;nemohu neusmát. Colocasium, pokud mě&nbsp;má&nbsp;zaprášená lingua franca neklame, znamená přece leknín.</span></p>
          <p class="chunk" data-nb-ref-number="506" data-nb-words="78" data-nb-chars="437"><span class="idea" data-nb-ref-number="513" id="idea513" data-nb-words="78" data-nb-chars="437">Pak už&nbsp;jdou žerty stranou. Mercedes tiše dopluje deštěm do&nbsp;Břevnova, zabočí do&nbsp;jednosměrky a&nbsp;zastaví před branou v&nbsp;bílé zdi. Vrátný, stejný jako prve, mne nepoznává a&nbsp;ochotně vysvětluje, kde mám zaparkovat. Chce vidět pozvánku, ale když mu&nbsp;ji&nbsp;ukážu, letmo ji&nbsp;přelétne zrakem a&nbsp;vůbec si&nbsp;nevšimne, že&nbsp;je&nbsp;určená ženě – ani by&nbsp;to&nbsp;nepoznal. Poté, co&nbsp;se&nbsp;vrátím od&nbsp;auta, mi&nbsp;sám otevře branku, přejede mi&nbsp;po&nbsp;těle detektorem kovů a&nbsp;vpustí mě&nbsp;dál.</span></p>
          <p class="chunk" data-nb-ref-number="507" data-nb-words="241" data-nb-chars="1535"><span class="idea" data-nb-ref-number="514" id="idea514" data-nb-words="241" data-nb-chars="1535">Jdu po&nbsp;osvětlené příjezdové cestě. Všichni jsou uvnitř, z&nbsp;oken v&nbsp;přízemí se&nbsp;ozývá tlumená arabská hudba a&nbsp;hlučné lidské hlasy. U&nbsp;vchodu do&nbsp;vily stojí dva strážní, pozdraví mě&nbsp;a&nbsp;požádají o&nbsp;pozvánku. Ani u&nbsp;nich nevzbudí žádnou pochybnost, jsem vpuštěn do&nbsp;rozlehlé haly s&nbsp;majestátním schodištěm. Je&nbsp;tu&nbsp;hlava na&nbsp;hlavě, mezi anonymními tvářemi poznávám několik veřejných masek. Podél stěn stojí urostlí muži, kteří s&nbsp;nikým nemluví. Z&nbsp;náprsní kapsy jim vede tenký drátek ke&nbsp;sluchátku v&nbsp;uchu a&nbsp;maličkému, téměř neviditelnému mikrofonu před ústy. Mezi hosty se&nbsp;proplétají číšníci se&nbsp;slanými a&nbsp;sladkými zákusky a&nbsp;také s&nbsp;vínem. Beru do&nbsp;ruky sklenici šampaňského a&nbsp;oslovím dívku, která má&nbsp;na&nbsp;klopě bolerka připíchnutou vizitku konzulárního oddělení. Snažím se&nbsp;o&nbsp;nenucený tón, ptám se&nbsp;na&nbsp;hlouposti, zavádím řeč na&nbsp;problémy podávání omamných nápojů na&nbsp;vyslanectví muslimského státu. Útrpně se&nbsp;usmívá a&nbsp;vysvětluje mi&nbsp;pravidla zastupitelského protokolu v&nbsp;zemích, kde je&nbsp;absence alkoholu při slavnostních příležitostech nemyslitelná. Neposlouchám ji. Nenápadně se&nbsp;přesvědčuji o&nbsp;tom, že&nbsp;jako formálně oblečený muž, zabraný do&nbsp;rozhovoru s&nbsp;mladou ženou, nebudím u&nbsp;strážných pozornost. Přikyvuji a&nbsp;těkám očima ze&nbsp;středu sálu nahoru na&nbsp;schodiště, ze&nbsp;schodiště ke&nbsp;studenému bufetu, od&nbsp;bufetu k&nbsp;zimní zahradě, od&nbsp;zahrady ke&nbsp;dveřím toalety. Křišťálové lustry vyzařují do&nbsp;prostoru zvláštní tmu, která se&nbsp;jen tváří jako světlo. Nebo to&nbsp;způsobuje kouř cigaret a&nbsp;doutníků, že&nbsp;zde nevidím toho, za&nbsp;kým jsem přišel? Pomodlím se&nbsp;k&nbsp;Odradkovi, aby tu&nbsp;Mastil ještě byl.</span></p>
          <p class="chunk" data-nb-ref-number="508" data-nb-words="91" data-nb-chars="604"><span class="idea" data-nb-ref-number="515" id="idea515" data-nb-words="91" data-nb-chars="604">Je&nbsp;tu. Právě schází po&nbsp;bílém schodišti s&nbsp;malým, bezvadně oblečeným mužem, kterého odhaduji na&nbsp;egyptského velvyslance, a&nbsp;s&nbsp;otylým úředníkem ve&nbsp;špatně padnoucím obleku; poznávám v&nbsp;něm českého ministra bez portfeje, jehož jméno jsem zapomněl. Teď jdou kolem mě, slyším útržky jejich rozhovoru. Zavěsím se&nbsp;za&nbsp;ně, beru si&nbsp;další sklenici sektu. Muži hovoří anglicky o&nbsp;Asuánu. Velvyslanec mírným, ale trpkým tónem podotýká, že&nbsp;v&nbsp;té&nbsp;novější ze&nbsp;dvou nilských přehrad bylo obětováno příliš mnoho neocenitelných památek. Mastil svým mečivým hlasem velvyslanci odporuje: copak nemyslí na&nbsp;ubohé oběti možných povodní?</span></p>
          <p class="chunk" data-nb-ref-number="509" data-nb-words="111" data-nb-chars="659"><span class="idea" data-nb-ref-number="516" id="idea516" data-nb-words="111" data-nb-chars="659">Vycházím na&nbsp;terasu. Už&nbsp;neprší, noc je&nbsp;příjemně vlahá na&nbsp;to, že&nbsp;je&nbsp;prosinec. Zapálím si&nbsp;doutník. Z&nbsp;domu vyjde pikolík, nese někam plné popelníky. Když se&nbsp;vrací, podá mi&nbsp;jeden prázdný. Zadržím ho. Ukážu na&nbsp;vysokou postavu Aleše Mastila, rýsující se&nbsp;proti rozzářenému oknu, a&nbsp;strčím do&nbsp;kapsy černého sáčka spropitné. Hodně velké. Má&nbsp;vyřídit tohle: „Venku je&nbsp;člověk, který vám přišel vyřešit ten průšvih.“ Přikývne a&nbsp;jde. Za&nbsp;pár okamžiků vidím jeho stín – přistupuje k&nbsp;náměstkovi, něco mu&nbsp;říká, mávne rukou směrem k&nbsp;zahradě. Mastil se&nbsp;zarazí, úplně ztuhne, jako by&nbsp;se&nbsp;v&nbsp;něm zadřelo nějaké kolečko. Pak vztyčí hlavu, omluví se&nbsp;velvyslanci a&nbsp;ministrovi a&nbsp;vyjde ven.</span></p>
          <p class="chunk" data-nb-ref-number="510" data-nb-words="145" data-nb-chars="814"><span class="idea" data-nb-ref-number="517" id="idea517" data-nb-words="145" data-nb-chars="814">Jsem příliš daleko, než aby mě&nbsp;poznal. Kývnu na&nbsp;něj ze&nbsp;stínů pod větvemi cedru. Váhá. Vidí tmavou postavu ve&nbsp;večerním obleku, do&nbsp;tmy svítí oranžové světýlko doutníku. Nemá proč se&nbsp;bát. Hryže ho&nbsp;černé svědomí a&nbsp;poštívá zvědavost. Vykročí ke&nbsp;mně. Udělám krok stranou, nyní je&nbsp;mezi námi strom. Nevidím na&nbsp;něj, on&nbsp;na&nbsp;mě&nbsp;taky ne. Ale slyším jeho kroky v&nbsp;listí, které se&nbsp;tady vzadu neuklízí. Couvám ještě dál, nechám se&nbsp;pohltit rododendronem. Za&nbsp;keřem vede odněkud někam sypaná cesta samý hrbol a&nbsp;dolík, po&nbsp;dešti je&nbsp;plná louží. Stojí tu&nbsp;bílá zahradní lavička. O&nbsp;kus dál za&nbsp;cestou se&nbsp;z&nbsp;trávníku zvedá zeď. Obejdu lavičku a&nbsp;jednou vypůjčenou polobotkou šlápnu do&nbsp;kaluže, noha mi&nbsp;tam zajede až&nbsp;po&nbsp;kotník. Usednu zády ke&nbsp;keři, opřu se&nbsp;a&nbsp;čekám. Rododendron zašumí, pár větviček se&nbsp;zlomí. A&nbsp;velké umělé tělo už&nbsp;usedá vedle mě.</span></p>
          <p class="chunk" data-nb-ref-number="511" data-nb-words="47" data-nb-chars="238"><span class="idea" data-nb-ref-number="518" id="idea518" data-nb-words="47" data-nb-chars="238">Otočím se&nbsp;k&nbsp;němu. Dívá se&nbsp;na&nbsp;mě&nbsp;s&nbsp;podezřením, nikoli s&nbsp;úlekem. Ještě mě&nbsp;nepoznal. Teď mu&nbsp;svítá, zvažuje, zda jsem to&nbsp;skutečně já&nbsp;– zda je&nbsp;to&nbsp;vůbec možné. Ty&nbsp;nové hnědočervené vlasy ho&nbsp;matou. Zazubím se&nbsp;na&nbsp;něj – teď už&nbsp;mě&nbsp;poznává bezpečně.</span></p>
          <p class="chunk" data-nb-ref-number="512" data-nb-words="13" data-nb-chars="80"><span class="idea" data-nb-ref-number="519" id="idea519" data-nb-words="13" data-nb-chars="80">Pletu se, anebo opravdu v&nbsp;duchu zalitoval, že&nbsp;se&nbsp;nechal vylákat? Neutíká. Zatím.</span></p>
          <p class="chunk" data-nb-ref-number="513" data-nb-words="14" data-nb-chars="75"><span class="idea" data-nb-ref-number="520" id="idea520" data-nb-words="14" data-nb-chars="75">„Atentát na&nbsp;ministra se&nbsp;nepovedl,“ říkám, „a vás to&nbsp;jistě mrzí víc než mě.“</span></p>
          <p class="chunk" data-nb-ref-number="514" data-nb-words="10" data-nb-chars="70"><span class="idea" data-nb-ref-number="521" id="idea521" data-nb-words="10" data-nb-chars="70">„Mrzí? Mě? To&nbsp;v&nbsp;žádném případě. Nedemokratické metody boje neuznávám.“</span></p>
          <p class="chunk" data-nb-ref-number="515" data-nb-words="99" data-nb-chars="594"><span class="idea" data-nb-ref-number="522" id="idea522" data-nb-words="99" data-nb-chars="594">„Podívejte – posledně jste zodpovědnost za&nbsp;Vlhošť přičetl ministrovi životního prostředí zcela záměrně. Dobře jste si&nbsp;vypočítal – vždyť ve&nbsp;vás dřímá kromě ekonoma i&nbsp;matematik –, že&nbsp;na&nbsp;Kučalu zaútočím. Podle toho, jak uboze byl při své exkurzi chráněn, se&nbsp;s&nbsp;napadením příliš nepočítalo. Nikoho jste nevaroval, nebil jste na&nbsp;poplach. Kučalova smrt by&nbsp;vám byla přišla vhod. Vy&nbsp;jste se&nbsp;zastrašit nedal, on&nbsp;taky ne, ačkoli se&nbsp;mohl dovtípit, že&nbsp;si&nbsp;ho&nbsp;podám. Nebojí se. Jeho nástupce by&nbsp;ale mohl být zbabělec. A&nbsp;zbabělec na&nbsp;postu ministra životního prostředí – to&nbsp;by&nbsp;se&nbsp;těžařské lobby náramně hodilo.“</span></p>
          <p class="chunk" data-nb-ref-number="516" data-nb-words="5" data-nb-chars="20"><span class="idea" data-nb-ref-number="523" id="idea523" data-nb-words="5" data-nb-chars="20">„Co by&nbsp;z&nbsp;toho měla?“</span></p>
          <p class="chunk" data-nb-ref-number="517" data-nb-words="8" data-nb-chars="61"><span class="idea" data-nb-ref-number="524" id="idea524" data-nb-words="8" data-nb-chars="61">„Prospěch. Jste náměstek pro těžbu na&nbsp;ministerstvu průmyslu.“</span></p>
          <p class="chunk" data-nb-ref-number="518" data-nb-words="19" data-nb-chars="108"><span class="idea" data-nb-ref-number="525" id="idea525" data-nb-words="19" data-nb-chars="108">„Pochopte přece, že&nbsp;mně je&nbsp;lhostejné, zda se&nbsp;bude, nebo nebude těžit. Jsem jenom úředník, nic z&nbsp;toho nemám.“</span></p>
          <p class="chunk" data-nb-ref-number="519" data-nb-words="15" data-nb-chars="105"><span class="idea" data-nb-ref-number="526" id="idea526" data-nb-words="15" data-nb-chars="105">„Lžete. Proč jste sem za&nbsp;mnou přišel? Opustil takovou společnost? Jaký průšvih byste potřeboval vyřešit?“</span></p>
          <p class="chunk" data-nb-ref-number="520" data-nb-words="8" data-nb-chars="48"><span class="idea" data-nb-ref-number="527" id="idea527" data-nb-words="8" data-nb-chars="48">„Nevím, o&nbsp;čem mluvíte. Nechám vás odtud vyvést.“</span></p>
          <p class="chunk" data-nb-ref-number="521" data-nb-words="11" data-nb-chars="70"><span class="idea" data-nb-ref-number="528" id="idea528" data-nb-words="11" data-nb-chars="70">„Dostáváte odměny za&nbsp;každé kladné doporučení? A&nbsp;někdo se&nbsp;to&nbsp;dozvěděl?“</span></p>
          <p class="chunk" data-nb-ref-number="522" data-nb-words="20" data-nb-chars="116"><span class="idea" data-nb-ref-number="529" id="idea529" data-nb-words="20" data-nb-chars="116">„Cože? To&nbsp;je&nbsp;nehorázná lež! Myslel jsem, že&nbsp;se&nbsp;budeme bavit o&nbsp;zajímavějších věcech. Nic na&nbsp;mě&nbsp;nemáte. Na&nbsp;shledanou.“</span></p>
          <p class="chunk" data-nb-ref-number="523" data-nb-words="8" data-nb-chars="48"><span class="idea" data-nb-ref-number="530" id="idea530" data-nb-words="8" data-nb-chars="48">„Ten průšvih s&nbsp;Titanií snad není dost zajímavý?“</span></p>
          <p class="chunk" data-nb-ref-number="524" data-nb-words="5" data-nb-chars="34"><span class="idea" data-nb-ref-number="531" id="idea531" data-nb-words="5" data-nb-chars="34">„Nevím, o&nbsp;jakém průšvihu mluvíte.“</span></p>
          <p class="chunk" data-nb-ref-number="525" data-nb-words="12" data-nb-chars="89"><span class="idea" data-nb-ref-number="532" id="idea532" data-nb-words="12" data-nb-chars="89">„O vaší prokázané příbuznosti s&nbsp;předsedkyní představenstva. To&nbsp;bude pro novináře sousto.“</span></p>
          <p class="chunk" data-nb-ref-number="526" data-nb-words="8" data-nb-chars="60"><span class="idea" data-nb-ref-number="533" id="idea533" data-nb-words="8" data-nb-chars="60">„Nikdy jsem ten příbuzenský poměr nezapíral. Nemáte důkazy.“</span></p>
          <p class="chunk" data-nb-ref-number="527" data-nb-words="10" data-nb-chars="58"><span class="idea" data-nb-ref-number="534" id="idea534" data-nb-words="10" data-nb-chars="58">„Důkazy? Důkazy na&nbsp;co? Ještě jsem vás z&nbsp;ničeho neobvinil.“</span></p>
          <p class="chunk" data-nb-ref-number="528" data-nb-words="15" data-nb-chars="87"><span class="idea" data-nb-ref-number="535" id="idea535" data-nb-words="15" data-nb-chars="87">Znejistí, oblek jako by&nbsp;mu&nbsp;byl najednou těsný. Propne si&nbsp;prsty, dvakrát zafuní a&nbsp;řekne:</span></p>
          <p class="chunk" data-nb-ref-number="529" data-nb-words="21" data-nb-chars="122"><span class="idea" data-nb-ref-number="536" id="idea536" data-nb-words="21" data-nb-chars="122">„Nic mi&nbsp;nedokážete, Haně taky ne. Najmu si&nbsp;ty&nbsp;nejlepší právníky. Nic z&nbsp;toho, co&nbsp;dělám, nejde proti zákonům tohohle státu.“</span></p>
          <p class="chunk" data-nb-ref-number="530" data-nb-words="15" data-nb-chars="78"><span class="idea" data-nb-ref-number="537" id="idea537" data-nb-words="15" data-nb-chars="78">„Ale leccos z&nbsp;toho, co&nbsp;děláte vy&nbsp;a&nbsp;ona, ty&nbsp;zákony obchází, to&nbsp;mi&nbsp;nevyvrátíte.“</span></p>
          <p class="chunk" data-nb-ref-number="531" data-nb-words="34" data-nb-chars="188"><span class="idea" data-nb-ref-number="538" id="idea538" data-nb-words="34" data-nb-chars="188">„No a? Kde je&nbsp;spravedlnost, která takové věci odsoudí? Běžte mi&nbsp;ji&nbsp;najít, pak se&nbsp;vraťte a&nbsp;podejte na&nbsp;mě&nbsp;žalobu. Protože jestli to&nbsp;neuděláte a&nbsp;budete dál otravovat, podám žalobu já&nbsp;na&nbsp;vás.“</span></p>
          <p class="chunk" data-nb-ref-number="532" data-nb-words="6" data-nb-chars="36"><span class="idea" data-nb-ref-number="539" id="idea539" data-nb-words="6" data-nb-chars="36">„To už&nbsp;nestihnete. Váš čas vypršel.“</span></p>
          <p class="chunk" data-nb-ref-number="533" data-nb-words="95" data-nb-chars="584"><span class="idea" data-nb-ref-number="540" id="idea540" data-nb-words="95" data-nb-chars="584">„Nevyhrožujte. Žádnou zbraň u&nbsp;sebe nemáte, nepustili by&nbsp;vás sem, kdybyste ji&nbsp;měl. A&nbsp;zeď kolem pozemku je&nbsp;hlídána kamerami. Když už&nbsp;musíte strkat nos do&nbsp;záležitostí kolem té&nbsp;zatracené hory, došlápněte si&nbsp;na&nbsp;toho, kdo vás za&nbsp;mnou minule poslal. Zjistěte si, vy&nbsp;detektive, jaké akcie vlastní pan Kostryba. Drží je&nbsp;prostřednictvím své milenky, dvacetileté holky, z&nbsp;které udělal druhou největší akcionářku Titanie. To&nbsp;jste ještě nevypátral, co? Tak až&nbsp;si&nbsp;to&nbsp;ověříte a&nbsp;vyrazíte z&nbsp;jednoho nebo druhého pravdu, teprve potom se&nbsp;začněte do&nbsp;někoho navážet. Ale uvidíte, že&nbsp;já&nbsp;to&nbsp;nebudu. Maucta.“</span></p>
          <p class="chunk" data-nb-ref-number="534" data-nb-words="42" data-nb-chars="227"><span class="idea" data-nb-ref-number="541" id="idea541" data-nb-words="42" data-nb-chars="227">Odfrkne si, zvedne se&nbsp;k&nbsp;odchodu. Aby ukázal, že&nbsp;se&nbsp;nebojí, pomalu si&nbsp;sklepe kapky z&nbsp;kalhot a&nbsp;udělá první rozvážný krok k&nbsp;rododendronům. Je&nbsp;to&nbsp;jeho krok poslední. Sleduji, jak se&nbsp;mu&nbsp;do&nbsp;cesty staví hastrman a&nbsp;popadne ho&nbsp;za&nbsp;klopy.</span></p>
          <p class="chunk" data-nb-ref-number="535" data-nb-words="79" data-nb-chars="515"><span class="idea" data-nb-ref-number="542" id="idea542" data-nb-words="79" data-nb-chars="515">Zavírám oči. Uši zůstávají otevřené, upřímně udivené, že&nbsp;Mastil ani nehlesne. Zápasí mlčky, jeho tvář se&nbsp;do&nbsp;posledního vzdechu nezbaví náznaku pobaveného úsměvu. Netrvá to&nbsp;dlouho. Za&nbsp;chviličku leží umělohmotný náměstek na&nbsp;cestičce, s&nbsp;tváří rozpitou v&nbsp;mělké černé vodě. Nohy sebou přestávají škubat. Sedím mu&nbsp;na&nbsp;zádech v&nbsp;tureckém sedu, mých devět prstů pouští jeho zpocený krk; záhyby a&nbsp;vrásky na&nbsp;zátylku připomínají zmačkaný molitan. Myju si&nbsp;ruce. Hastrman řekne: chceš-li utopit úředníka, udělej to&nbsp;v&nbsp;kaluži deště.</span></p>
        </section>
        <section>
          <p class="chunk" data-nb-ref-number="536" data-nb-words="34" data-nb-chars="182"><span class="idea" data-nb-ref-number="543" id="idea543" data-nb-words="34" data-nb-chars="182">Usnul jsem až&nbsp;nad ránem a&nbsp;probudil se&nbsp;v&nbsp;poledne. Nastává slunovrat. Den je&nbsp;neobvykle jasný a&nbsp;slibuje nádherné počasí o&nbsp;Vánocích. Na&nbsp;řece leží tenký led a&nbsp;v&nbsp;ulicích je&nbsp;hlava na&nbsp;hlavě.</span></p>
          <p class="chunk" data-nb-ref-number="537" data-nb-words="70" data-nb-chars="441"><span class="idea" data-nb-ref-number="544" id="idea544" data-nb-words="70" data-nb-chars="441">Vrátil jsem půjčené auto a&nbsp;vyzvedl si&nbsp;své. Od&nbsp;tří odpoledne čekám v&nbsp;bistru v&nbsp;Lazarské, přímo naproti zemskému hornickému úřadu. Ve&nbsp;čtyři padá soumrak, ve&nbsp;čtvrt na&nbsp;pět mám po&nbsp;několika kávách té&nbsp;černoty dost a&nbsp;vycházím ven. Na&nbsp;vyhrazeném parkovišti v&nbsp;postranní uličce stojí vyrovnané automobily zaměstnanců úřadu. Uprostřed řady se&nbsp;vyjímá velká tmavá limuzína. Audi. Jestli je&nbsp;mezi úřednickými vozítky jeden ředitelský vůz, pak to&nbsp;bude tenhle.</span></p>
          <p class="chunk" data-nb-ref-number="538" data-nb-words="131" data-nb-chars="843"><span class="idea" data-nb-ref-number="545" id="idea545" data-nb-words="131" data-nb-chars="843">Rozžíhají se&nbsp;sodíkové výbojky pouličních svítilen, v&nbsp;jejich jedovaté záři nelze určit, zda je&nbsp;auto modré, nebo černé. Sedí velmi nízko, kufr je&nbsp;plně naložen. Skloním se&nbsp;k&nbsp;okýnku a&nbsp;nahlédnu dovnitř. Na&nbsp;zadních sedadlech je&nbsp;spousta věcí: pánské a&nbsp;dámské brusle, dva košíky pod kostkovanou dekou, role tapet, nějaké složené oblečení, sada kvalitního nářadí a&nbsp;elektrická vrtačka. Košíky pod přikrývkou jsou plné zabalených dárků. Pod zadním oknem je&nbsp;složený červený kostým, na&nbsp;něm je&nbsp;pohozená červená kápě s&nbsp;chundelatým okrajem. A&nbsp;taky bílá paruka a&nbsp;plnovous; u&nbsp;Kostrybů se&nbsp;těší na&nbsp;Santa Clause. Na&nbsp;středové konzoli za&nbsp;chromovanou řadicí pákou je&nbsp;připevněná malá autochladnička. Má&nbsp;průhledné víko, vidím skrze něj orosené plechovky s&nbsp;coca-colou, všechny s&nbsp;obrázkem zavalitého staříka s&nbsp;pytlem přes rameno. Tlusťoch se&nbsp;veze na&nbsp;saních tažených soby.</span></p>
          <p class="chunk" data-nb-ref-number="539" data-nb-words="4" data-nb-chars="18"><span class="idea" data-nb-ref-number="546" id="idea546" data-nb-words="4" data-nb-chars="18">„Je to&nbsp;vaše auto?“</span></p>
          <p class="chunk" data-nb-ref-number="540" data-nb-words="38" data-nb-chars="252"><span class="idea" data-nb-ref-number="547" id="idea547" data-nb-words="38" data-nb-chars="252">Narovnám se&nbsp;a&nbsp;ohlédnu. Otázka byla pouze řečnická, její tón měl znít výhrůžně. Ze&nbsp;vzdálenosti jednoho kroku si&nbsp;mě&nbsp;nenávistným pohledem měří strážník. Uznávám, že&nbsp;má&nbsp;odhad – na&nbsp;majitele dvoumilionové limuzíny nevypadám. Drahé hadry jsem vrátil půjčovně.</span></p>
          <p class="chunk" data-nb-ref-number="541" data-nb-words="27" data-nb-chars="155"><span class="idea" data-nb-ref-number="548" id="idea548" data-nb-words="27" data-nb-chars="155">„Není to&nbsp;moje auto,“ odpovím a&nbsp;přátelsky na&nbsp;strážníka zamrkám. „Ale řekněte sám – není to&nbsp;nádherná kára? Na&nbsp;to&nbsp;se&nbsp;chlap prostě musí kouknout, marná pomoc.“</span></p>
          <p class="chunk" data-nb-ref-number="542" data-nb-words="72" data-nb-chars="456"><span class="idea" data-nb-ref-number="549" id="idea549" data-nb-words="72" data-nb-chars="456">Policajtova nasupenost trochu zvadne. Teď sám nahlédne do&nbsp;okýnka a&nbsp;dlouze se&nbsp;zadívá do&nbsp;těch vzácných vábivých útrob. Zacloní si&nbsp;dlaní oči a&nbsp;vyjádří obdiv nad palubní deskou vykládanou ořechovým dřevem. Upozorním ho&nbsp;na&nbsp;chladničku a&nbsp;sleduji, jak mu&nbsp;začíná pracovat ohryzek na&nbsp;krku. V&nbsp;policajtské držce se&nbsp;hromadí sliny, oči div nelezou z&nbsp;důlků. Když uniforma upadne do&nbsp;vytržení nad volantem vázaným v&nbsp;teletině, zasyčím do&nbsp;chlupatého ucha pod placatou čepicí:</span></p>
          <p class="chunk" data-nb-ref-number="543" data-nb-words="14" data-nb-chars="85"><span class="idea" data-nb-ref-number="550" id="idea550" data-nb-words="14" data-nb-chars="85">„Líbí? To&nbsp;se&nbsp;nedivím. Tahle auta si&nbsp;nejradši kupují utajení náckové a&nbsp;členové vlády.“</span></p>
          <p class="chunk" data-nb-ref-number="544" data-nb-words="39" data-nb-chars="225"><span class="idea" data-nb-ref-number="551" id="idea551" data-nb-words="39" data-nb-chars="225">Než se&nbsp;z&nbsp;toho vzpamatuje, sedím zas v&nbsp;bistru a&nbsp;kontroluju hodinky. Půl páté. Objednám si&nbsp;omeletu a&nbsp;čekám na&nbsp;ni&nbsp;čtyřicet minut. Když mi&nbsp;ji&nbsp;přinesou, vyjde z&nbsp;budovy hornického úřadu okufříkovaný Kostryba a&nbsp;valí se&nbsp;k&nbsp;parkovišti.</span></p>
          <p class="chunk" data-nb-ref-number="545" data-nb-words="139" data-nb-chars="821"><span class="idea" data-nb-ref-number="552" id="idea552" data-nb-words="139" data-nb-chars="821">Nechávám jídlo a&nbsp;peníze na&nbsp;stole a&nbsp;běžím ven. Když se&nbsp;saabem vycouvám do&nbsp;Lazarské, zahýbá audi do&nbsp;Spálené, směrem ke&nbsp;Karlovu náměstí. Doháním ho&nbsp;u&nbsp;řeky, Kostryba zatím nejede rychle. Má&nbsp;plně naložené auto a&nbsp;je&nbsp;unavený. Vidím, jak si&nbsp;přihýbá z&nbsp;plechovky. Projíždíme podle Vltavy Podskalím, Podolím, Bráníkem. Přes Barrandovský most se&nbsp;dostáváme na&nbsp;druhý břeh a&nbsp;podle něj pokračujeme na&nbsp;jih, provoz je&nbsp;hustý, ale plynulý. Držím se&nbsp;hned za&nbsp;Kostrybou, v&nbsp;žádném případě ho&nbsp;nemíním ztratit. Jsem si&nbsp;jist, že&nbsp;staré bílé autíčko za&nbsp;sebou neregistruje. To&nbsp;je&nbsp;pro mě&nbsp;dobré, ale i&nbsp;nebezpečné – za&nbsp;Zbraslaví vylétne z&nbsp;okýnka bavoráku zmačkaná červená plechovka a&nbsp;praští mi&nbsp;do&nbsp;čelního skla. Uklidňuji se&nbsp;logickou úvahou: je&nbsp;jen otázkou času, kdy bude muset ven za&nbsp;plechovkou i&nbsp;to, co&nbsp;obsahovala. Doufám, že&nbsp;to&nbsp;taky neprovede za&nbsp;jízdy.</span></p>
          <p class="chunk" data-nb-ref-number="546" data-nb-words="65" data-nb-chars="377"><span class="idea" data-nb-ref-number="553" id="idea553" data-nb-words="65" data-nb-chars="377">Poprvé zastaví Kostryba u&nbsp;benzinové pumpy, zamkne vůz na&nbsp;zadním parkovišti a&nbsp;jde na&nbsp;toaletu. Za&nbsp;pět minut je&nbsp;zpátky, sedne za&nbsp;volant a&nbsp;silný motor ho&nbsp;okamžitě odpíchne z&nbsp;místa. Obdélná koncová světla jsou najednou strašně daleko. Můj vůz má&nbsp;co&nbsp;dělat, aby ho&nbsp;dohnal. Ve&nbsp;městě se&nbsp;tlusťoch držel zpátky, tady na&nbsp;venkově však pilně šlape na&nbsp;plyn. Příští zastávka musí být poslední.</span></p>
          <p class="chunk" data-nb-ref-number="547" data-nb-words="82" data-nb-chars="483"><span class="idea" data-nb-ref-number="554" id="idea554" data-nb-words="82" data-nb-chars="483">Míjíme tři táhlé vodní nádrže za&nbsp;sebou: Vrané, Štěchovice, Slapy. Řeka se&nbsp;v&nbsp;nich ztrácí jako Holanské rybníky v&nbsp;Novomlýnské louži. Ženeme se&nbsp;stále na&nbsp;jih, čím víc provoz řídne, tím je&nbsp;rychlost vyšší. Čtvrtou nádrží je&nbsp;Kamýk. Po&nbsp;mostě přejíždíme na&nbsp;druhý břeh. Pátou přehradou je&nbsp;Orlík. Z&nbsp;okna audi vylétne plechovka a&nbsp;spadne mi&nbsp;pod kola. Trnu, aby mi&nbsp;nepropíchla gumu. Někde něco zaskřípe. Nejde to&nbsp;od&nbsp;podvozku, ale ze&nbsp;sedadla spolujezdce. Mrknu tam. Sedí tam hastrman a&nbsp;skřípe zuby.</span></p>
          <p class="chunk" data-nb-ref-number="548" data-nb-words="61" data-nb-chars="388"><span class="idea" data-nb-ref-number="555" id="idea555" data-nb-words="61" data-nb-chars="388">Kostryba zastavuje, nyní na&nbsp;malém neosvětleném parkovišti u&nbsp;lesa. Zabočím za&nbsp;ním, předjedu ho&nbsp;a&nbsp;zabrzdím na&nbsp;travnatém pruhu až&nbsp;před výjezdem na&nbsp;silnici. Saab tu&nbsp;bude muset nějakou dobu počkat. Vystoupím. Všimnu si, že&nbsp;na&nbsp;místě spolujezdce jsou otevřené dveře – můj pasažér už&nbsp;je&nbsp;venku. Proti namodralé záři Kostrybových světlometů se&nbsp;mihne drobný stín. Rázem stojím za&nbsp;tlusťochovými zády.</span></p>
          <p class="chunk" data-nb-ref-number="549" data-nb-words="63" data-nb-chars="339"><span class="idea" data-nb-ref-number="556" id="idea556" data-nb-words="63" data-nb-chars="339">Močí zády k&nbsp;autu, čelem k&nbsp;hradbě lesa. Jednou rukou si&nbsp;drží u&nbsp;ucha přenosný telefon a&nbsp;hlásí manželce, kde je&nbsp;a&nbsp;co&nbsp;dělá. Směje se. Dává si&nbsp;na&nbsp;čas. Až&nbsp;na&nbsp;světlou košili je&nbsp;téměř neviditelný. Rádio burácí do&nbsp;noci: Dies irae, dies illa. Zpívám si&nbsp;spolu s&nbsp;basovými hlasy: … solvet saeclum in&nbsp;favilla. Verdiho Requiem, zachechtám se. To&nbsp;se&nbsp;hodí.</span></p>
          <p class="chunk" data-nb-ref-number="550" data-nb-words="97" data-nb-chars="576"><span class="idea" data-nb-ref-number="557" id="idea557" data-nb-words="97" data-nb-chars="576">Dělá před autem prdelaté dřepy, protahuje si&nbsp;páteř, předkloněný krauluje ve&nbsp;vlhkém vzduchu, až&nbsp;se&nbsp;mu&nbsp;natřásá břicho. Pak předvede pokus o&nbsp;ostrý klus, doběhne až&nbsp;k&nbsp;bělavému přízraku mého vozu a&nbsp;málem si&nbsp;podvrtne kotník. Kulhavý, ale občerstvený se&nbsp;vrátí do&nbsp;ztichlé limuzíny a&nbsp;papírovým kapesníkem si&nbsp;vyčistí brýle. Pak si&nbsp;jako vzorný řidič zapne bezpečnostní pás. Než znovu šlápne na&nbsp;plyn a&nbsp;zařadí první stupeň, sáhne do&nbsp;chladničky po&nbsp;coca-cole a&nbsp;s&nbsp;plechovkou u&nbsp;úst vyjede na&nbsp;silnici. Až&nbsp;teď si&nbsp;uvědomí, že&nbsp;s&nbsp;hudebním motivem, který si&nbsp;dokolečka pobrukuje, je&nbsp;v&nbsp;černé noci sám.</span></p>
          <p class="chunk" data-nb-ref-number="551" data-nb-words="61" data-nb-chars="379"><span class="idea" data-nb-ref-number="558" id="idea558" data-nb-words="61" data-nb-chars="379">Odloží colu do&nbsp;držáku a&nbsp;udiveně sáhne po&nbsp;zhaslém autorádiu. Zašmátrá po&nbsp;známých tlačítkách – a&nbsp;nahmatá jeden úplně nový ovládací knoflík. Podlouhlý, příjemný do&nbsp;ruky. Vlastně je&nbsp;to&nbsp;rukojeť. Zatáhne za&nbsp;ni, vyrve ji&nbsp;ven a&nbsp;zvedne před oči. Je&nbsp;smaragdově zelená a&nbsp;průhledná, vyrobená z&nbsp;umělé pryskyřice. Obepíná malý lesklý šroubováček, jenž patří k&nbsp;sadě převážené na&nbsp;zadním sedadle.</span></p>
          <p class="chunk" data-nb-ref-number="552" data-nb-words="13" data-nb-chars="84"><span class="idea" data-nb-ref-number="559" id="idea559" data-nb-words="13" data-nb-chars="84">Právě odtamtud teď někdo do&nbsp;ticha kabiny zaskřehotá: „Gerade aus, sagt Santa Claus.“</span></p>
          <p class="chunk" data-nb-ref-number="553" data-nb-words="8" data-nb-chars="46"><span class="idea" data-nb-ref-number="560" id="idea560" data-nb-words="8" data-nb-chars="46">Nechci ho&nbsp;děsit. Hastrman má&nbsp;však svoji hlavu.</span></p>
          <p class="chunk" data-nb-ref-number="554" data-nb-words="37" data-nb-chars="242"><span class="idea" data-nb-ref-number="561" id="idea561" data-nb-words="37" data-nb-chars="242">„Ruhig an, sagt der Weihnachtsmann.“ Z&nbsp;prostoru pod zadním oknem se&nbsp;sveze ožilý kostým Santa Clause a&nbsp;sune se&nbsp;přes zaplněné zadní sedadlo dopředu. Někde vespod praskají vánoční ozdoby. Auto zrychluje, řidič podléhá panice, chce vetřelci ujet.</span></p>
          <p class="chunk" data-nb-ref-number="555" data-nb-words="28" data-nb-chars="173"><span class="idea" data-nb-ref-number="562" id="idea562" data-nb-words="28" data-nb-chars="173">„Und ganz langsam an, befehlt der Wassermann!“ A&nbsp;panáček s&nbsp;bílou parukou a&nbsp;bílými vousy se&nbsp;prosmýkne na&nbsp;sedadlo spolujezdce. V&nbsp;tom velikém červeném kostýmu jsou vlastně dva.</span></p>
          <p class="chunk" data-nb-ref-number="556" data-nb-words="27" data-nb-chars="168"><span class="idea" data-nb-ref-number="563" id="idea563" data-nb-words="27" data-nb-chars="168">„Nechtěl jste se&nbsp;se&nbsp;mnou posledně bavit německy? Můžeme i&nbsp;anglicky nebo francouzsky. Máte tady vzdělance. Ale nemyslete si, že&nbsp;vám to&nbsp;pomůže. Abych vás pak nezaskočil.“</span></p>
          <p class="chunk" data-nb-ref-number="557" data-nb-words="46" data-nb-chars="261"><span class="idea" data-nb-ref-number="564" id="idea564" data-nb-words="46" data-nb-chars="261">Jeho levá dlaň zašátrá v&nbsp;kapse po&nbsp;přenosném telefonu. Natáhnu pravici. Rychle na&nbsp;ni&nbsp;pohlédne – vidí jen čtyři prsty. Na&nbsp;čele se&nbsp;mu&nbsp;zaperlí nový pot. Předá mi&nbsp;telefon. Nyní je&nbsp;na&nbsp;mně, abych stáhl okýnko a&nbsp;vyhodil do&nbsp;noci něco nepotřebného. Stahuje se&nbsp;elektricky.</span></p>
          <p class="chunk" data-nb-ref-number="558" data-nb-words="21" data-nb-chars="125"><span class="idea" data-nb-ref-number="565" id="idea565" data-nb-words="21" data-nb-chars="125">„Nezastavujte! Jeďte plynule a&nbsp;s&nbsp;klidem! Sundejte to&nbsp;na&nbsp;čtyřicítku, pro jednou zkuste jet jako člověk. No&nbsp;vidíte, že&nbsp;to&nbsp;jde.“</span></p>
          <p class="chunk" data-nb-ref-number="559" data-nb-words="28" data-nb-chars="172"><span class="idea" data-nb-ref-number="566" id="idea566" data-nb-words="28" data-nb-chars="172">„Kdo jste? Žádnou velkou hotovost u&nbsp;sebe nemám, nanejvýš tři tisíce. Ty&nbsp;si&nbsp;můžete vzít. A&nbsp;kreditkarty. Tady. A&nbsp;vypadněte z&nbsp;mého auta. Mám tu&nbsp;satelitní bezpečnostní systém.“</span></p>
          <p class="chunk" data-nb-ref-number="560" data-nb-words="8" data-nb-chars="49"><span class="idea" data-nb-ref-number="567" id="idea567" data-nb-words="8" data-nb-chars="49">„Říkám, abyste nezastavoval. Na&nbsp;to&nbsp;je&nbsp;času dost.“</span></p>
          <p class="chunk" data-nb-ref-number="561" data-nb-words="17" data-nb-chars="95"><span class="idea" data-nb-ref-number="568" id="idea568" data-nb-words="17" data-nb-chars="95">„Tak co&nbsp;po&nbsp;mně chcete?“ Hysterie v&nbsp;jeho hlase mě&nbsp;potěší. Tenhle aspoň nebude umírat jako robot.</span></p>
          <p class="chunk" data-nb-ref-number="562" data-nb-words="22" data-nb-chars="131"><span class="idea" data-nb-ref-number="569" id="idea569" data-nb-words="22" data-nb-chars="131">Sundám si&nbsp;červenou kápi s&nbsp;umělými bílými vlasy. Vousy si&nbsp;chce hastrman chvíli ponechat, aby Kostryba musel hádat. Ale stáhnu mu&nbsp;je.</span></p>
          <p class="chunk" data-nb-ref-number="563" data-nb-words="19" data-nb-chars="115"><span class="idea" data-nb-ref-number="570" id="idea570" data-nb-words="19" data-nb-chars="115">„Přišel jsem vám předložit účet. Ty&nbsp;peníze si&nbsp;ovšem můžete nechat. Přestože tam, kam jedete, vám nebudou k&nbsp;ničemu.“</span></p>
          <p class="chunk" data-nb-ref-number="564" data-nb-words="44" data-nb-chars="243"><span class="idea" data-nb-ref-number="571" id="idea571" data-nb-words="44" data-nb-chars="243">„Panebože, to&nbsp;jste zase vy! Myslel jsem, že&nbsp;vás chytli. Ale proč jste si&nbsp;zasedl zrovna na&nbsp;mě? Jsem jenom pěšáček, zub na&nbsp;ozubeném kole, jeden z&nbsp;tisíců! Já&nbsp;přece o&nbsp;ničem nerozhoduju, nic neznamenám, jenom sloužím, držím hubu a&nbsp;beru za&nbsp;to&nbsp;plat.“</span></p>
          <p class="chunk" data-nb-ref-number="565" data-nb-words="41" data-nb-chars="251"><span class="idea" data-nb-ref-number="572" id="idea572" data-nb-words="41" data-nb-chars="251">„To bylo v&nbsp;této zemi spolehlivé alibi, ale jen do&nbsp;mého příchodu. Já&nbsp;o&nbsp;ozubených kolech něco vím, po&nbsp;paměti vám vyjmenuju všechny převody vodního mlýna. Takový jeden zub, když se&nbsp;pořádnou ranou kladiva urazí, spolehlivě zastaví celý systém. Když chce.“</span></p>
          <p class="chunk" data-nb-ref-number="566" data-nb-words="11" data-nb-chars="62"><span class="idea" data-nb-ref-number="573" id="idea573" data-nb-words="11" data-nb-chars="62">„Na pět minut! Pak přijde opravář, vylomí ho&nbsp;a&nbsp;připevní nový.“</span></p>
          <p class="chunk" data-nb-ref-number="567" data-nb-words="22" data-nb-chars="116"><span class="idea" data-nb-ref-number="574" id="idea574" data-nb-words="22" data-nb-chars="116">„Ale kola budou pět minut stát. I&nbsp;to&nbsp;je&nbsp;významný počin. Za&nbsp;pět minut se&nbsp;z&nbsp;nich dají nadělat třísky. Jsem idealista.“</span></p>
          <p class="chunk" data-nb-ref-number="568" data-nb-words="3" data-nb-chars="29"><span class="idea" data-nb-ref-number="575" id="idea575" data-nb-words="3" data-nb-chars="29">„Idealista, anebo terorista?“</span></p>
          <p class="chunk" data-nb-ref-number="569" data-nb-words="10" data-nb-chars="64"><span class="idea" data-nb-ref-number="576" id="idea576" data-nb-words="10" data-nb-chars="64">„Já žádám odpovědnost jen od&nbsp;odpovědných. Nevinné držím v&nbsp;úctě.“</span></p>
          <p class="chunk" data-nb-ref-number="570" data-nb-words="27" data-nb-chars="147"><span class="idea" data-nb-ref-number="577" id="idea577" data-nb-words="27" data-nb-chars="147">„Pak nevím, co&nbsp;žádáte po&nbsp;mně. Já&nbsp;neberu od&nbsp;těžařů úplatky. Když mi&nbsp;do&nbsp;práce přinesou podezřele těžký kufřík, vyhodím je. Jiní v&nbsp;tom lítají, já&nbsp;ne.“</span></p>
          <p class="chunk" data-nb-ref-number="571" data-nb-words="2" data-nb-chars="12"><span class="idea" data-nb-ref-number="578" id="idea578" data-nb-words="2" data-nb-chars="12">„Kdo třeba?“</span></p>
          <p class="chunk" data-nb-ref-number="572" data-nb-words="19" data-nb-chars="107"><span class="idea" data-nb-ref-number="579" id="idea579" data-nb-words="19" data-nb-chars="107">„Třeba Kreuz. Ty&nbsp;prachy, co&nbsp;mu&nbsp;cpou do&nbsp;kapes Otrla s&nbsp;Brianovovou! Za&nbsp;to&nbsp;by&nbsp;vyfásnul deset let nepodmíněně.“</span></p>
          <p class="chunk" data-nb-ref-number="573" data-nb-words="7" data-nb-chars="42"><span class="idea" data-nb-ref-number="580" id="idea580" data-nb-words="7" data-nb-chars="42">„Na něj taky dojde. Tady zahněte doprava.“</span></p>
          <p class="chunk" data-nb-ref-number="574" data-nb-words="6" data-nb-chars="40"><span class="idea" data-nb-ref-number="581" id="idea581" data-nb-words="6" data-nb-chars="40">„Ta silnice nikam nevede! Jsem nevinný!“</span></p>
          <p class="chunk" data-nb-ref-number="575" data-nb-words="6" data-nb-chars="37"><span class="idea" data-nb-ref-number="582" id="idea582" data-nb-words="6" data-nb-chars="37">„Prý máte milenku. Je&nbsp;mladá. Bohatá.“</span></p>
          <p class="chunk" data-nb-ref-number="576" data-nb-words="8" data-nb-chars="46"><span class="idea" data-nb-ref-number="583" id="idea583" data-nb-words="8" data-nb-chars="46">Nervózně se&nbsp;zasměje. „No… je&nbsp;to&nbsp;šikovná žába.“</span></p>
          <p class="chunk" data-nb-ref-number="577" data-nb-words="4" data-nb-chars="20"><span class="idea" data-nb-ref-number="584" id="idea584" data-nb-words="4" data-nb-chars="20">„O kolik je&nbsp;mladší?“</span></p>
          <p class="chunk" data-nb-ref-number="578" data-nb-words="3" data-nb-chars="16"><span class="idea" data-nb-ref-number="585" id="idea585" data-nb-words="3" data-nb-chars="16">„O osmnáct let.“</span></p>
          <p class="chunk" data-nb-ref-number="579" data-nb-words="7" data-nb-chars="46"><span class="idea" data-nb-ref-number="586" id="idea586" data-nb-words="7" data-nb-chars="46">„A kolik už&nbsp;vydělala jako akcionářka Titanie?“</span></p>
          <p class="chunk" data-nb-ref-number="580" data-nb-words="7" data-nb-chars="43"><span class="idea" data-nb-ref-number="587" id="idea587" data-nb-words="7" data-nb-chars="43">Najednou má&nbsp;v&nbsp;očích slzy, vypadá ukřivděně.</span></p>
          <p class="chunk" data-nb-ref-number="581" data-nb-words="3" data-nb-chars="21"><span class="idea" data-nb-ref-number="588" id="idea588" data-nb-words="3" data-nb-chars="21">„Nic nám nedokážete.“</span></p>
          <p class="chunk" data-nb-ref-number="582" data-nb-words="3" data-nb-chars="23"><span class="idea" data-nb-ref-number="589" id="idea589" data-nb-words="3" data-nb-chars="23">„Nechci nic dokazovat.“</span></p>
          <p class="chunk" data-nb-ref-number="583" data-nb-words="48" data-nb-chars="255"><span class="idea" data-nb-ref-number="590" id="idea590" data-nb-words="48" data-nb-chars="255">„V tom případě je&nbsp;vám to&nbsp;k&nbsp;ničemu. Víte o&nbsp;těch akciích, no&nbsp;a&nbsp;co? Takové vědomosti jsou vám na&nbsp;hovno. S&nbsp;tím nic nezmůžete.“ Vyjíždíme z&nbsp;lesa, silnice už&nbsp;je&nbsp;docela úzká, stáčí se&nbsp;doleva podél břehu přehrady. Vpravo od&nbsp;nás klesá asi dvoumetrový násep k&nbsp;vodě.</span></p>
          <p class="chunk" data-nb-ref-number="584" data-nb-words="16" data-nb-chars="101"><span class="idea" data-nb-ref-number="591" id="idea591" data-nb-words="16" data-nb-chars="101">„Zmůžu víc, než si&nbsp;myslíte. Jsem okraden, podveden, ponížen, odepsán. Mocní ať&nbsp;se&nbsp;přede mnou třesou.“</span></p>
          <p class="chunk" data-nb-ref-number="585" data-nb-words="17" data-nb-chars="96"><span class="idea" data-nb-ref-number="592" id="idea592" data-nb-words="17" data-nb-chars="96">Na&nbsp;záhadné poznámky nemá nervy. Neví, že&nbsp;nevím nic. Černé svědomí ho&nbsp;nutí vyložit karty na&nbsp;stůl.</span></p>
          <p class="chunk" data-nb-ref-number="586" data-nb-words="16" data-nb-chars="86"><span class="idea" data-nb-ref-number="593" id="idea593" data-nb-words="16" data-nb-chars="86">„Dobrá, uděláme obchod. Vy&nbsp;něco víte a&nbsp;já&nbsp;vám zaplatím, abyste si&nbsp;to&nbsp;nechal pro sebe.“</span></p>
          <p class="chunk" data-nb-ref-number="587" data-nb-words="1" data-nb-chars="9"><span class="idea" data-nb-ref-number="594" id="idea594" data-nb-words="1" data-nb-chars="9">„Nechci.“</span></p>
          <p class="chunk" data-nb-ref-number="588" data-nb-words="15" data-nb-chars="90"><span class="idea" data-nb-ref-number="595" id="idea595" data-nb-words="15" data-nb-chars="90">„Uvědomte si, kolik to&nbsp;bude dělat. Bude z&nbsp;vás milionář. Multimilionář. Přepíšu to&nbsp;na&nbsp;vás.“</span></p>
          <p class="chunk" data-nb-ref-number="589" data-nb-words="3" data-nb-chars="21"><span class="idea" data-nb-ref-number="596" id="idea596" data-nb-words="3" data-nb-chars="21">„Vrátíte horu kraji?“</span></p>
          <p class="chunk" data-nb-ref-number="590" data-nb-words="1" data-nb-chars="7"><span class="idea" data-nb-ref-number="597" id="idea597" data-nb-words="1" data-nb-chars="7">„Cože?“</span></p>
          <p class="chunk" data-nb-ref-number="591" data-nb-words="8" data-nb-chars="54"><span class="idea" data-nb-ref-number="598" id="idea598" data-nb-words="8" data-nb-chars="54">„Jestli vrátíte horu tam, kde stála multimiliony let.“</span></p>
          <p class="chunk" data-nb-ref-number="592" data-nb-words="7" data-nb-chars="58"><span class="idea" data-nb-ref-number="599" id="idea599" data-nb-words="7" data-nb-chars="58">Nevěřícně zavrtí hlavou. „Podívejte, můžeme se&nbsp;dohodnout.“</span></p>
          <p class="chunk" data-nb-ref-number="593" data-nb-words="28" data-nb-chars="171"><span class="idea" data-nb-ref-number="600" id="idea600" data-nb-words="28" data-nb-chars="171">„To tvrdím od&nbsp;začátku. Zastavte těžbu na&nbsp;Vlhošti a&nbsp;postarejte se&nbsp;o&nbsp;maximální rekultivaci kraje. Z&nbsp;Titanie jste si&nbsp;jistě ulil dost, abyste na&nbsp;to&nbsp;mohl přinejmenším přispět.“</span></p>
          <p class="chunk" data-nb-ref-number="594" data-nb-words="16" data-nb-chars="99"><span class="idea" data-nb-ref-number="601" id="idea601" data-nb-words="16" data-nb-chars="99">„Tak teda půlku! Polovina je&nbsp;vaše, plácněme si&nbsp;a&nbsp;přestaňte si&nbsp;tu&nbsp;hrát na&nbsp;zeleného fundamentalistu.“</span></p>
          <p class="chunk" data-nb-ref-number="595" data-nb-words="13" data-nb-chars="85"><span class="idea" data-nb-ref-number="602" id="idea602" data-nb-words="13" data-nb-chars="85">„Já už&nbsp;si&nbsp;dávno nehraju. Polovina je&nbsp;málo, jako zelený fundamentalista chci všechno.“</span></p>
          <p class="chunk" data-nb-ref-number="596" data-nb-words="118" data-nb-chars="732"><span class="idea" data-nb-ref-number="603" id="idea603" data-nb-words="118" data-nb-chars="732">„Jste vyděrač!“ zavyje, dupne na&nbsp;brzdu a&nbsp;ožene se&nbsp;po&nbsp;mně loktem. Kola se&nbsp;zablokují, zapne se&nbsp;protiskluzový mechanismus. Auto zpomaluje. Strhnu volant doprava. Nejedeme rychle, vůz se&nbsp;nepřevrátí, ale prudkému smyku se&nbsp;nevyhne. Otočíme se&nbsp;v&nbsp;hodinách. Zadní kola narazí na&nbsp;hranu náspu, vyskočí na&nbsp;něj a&nbsp;přepadnou na&nbsp;druhou stranu. Auto se&nbsp;zastaví, motor běží dál. Kostryba je&nbsp;v&nbsp;šoku, pedál spojky drží sešlápnutý, křečovitě svírá volant a&nbsp;snaží se&nbsp;zorientovat. Hastrman jedná. Zařadí zpátečku, strčí nohu k&nbsp;pedálům a&nbsp;dupne na&nbsp;plyn. Současně přetáhne řidičova stehna zeleným prutem – nohy nadskočí a&nbsp;uvolní brzdu a&nbsp;spojku. Přední pohon poslušně zabere a&nbsp;vrhne automobil dozadu. Pozpátku se&nbsp;šineme z&nbsp;náspu, vjedeme do&nbsp;vody a&nbsp;klesáme níž.</span></p>
          <p class="chunk" data-nb-ref-number="597" data-nb-words="61" data-nb-chars="394"><span class="idea" data-nb-ref-number="604" id="idea604" data-nb-words="61" data-nb-chars="394">Kostrybovi vytrysknou slzy. Jako by&nbsp;nemohl uvěřit, že&nbsp;má&nbsp;vedle sebe tak zavilého nepřítele. Hmátne po&nbsp;klice dveří, ale nejdou otevřít. V&nbsp;kabině je&nbsp;najednou vlhko, masy vody však zatím zůstávají venku. Tlusťoch se&nbsp;opírá do&nbsp;dveří, ty&nbsp;nepovolují. Vzniká podtlak, do&nbsp;bubínků uší se&nbsp;mi&nbsp;zabodávají neviditelné jehly. Těžké auto se&nbsp;propadá níž. Kostryba mačká elektrické ovládání okýnek – bezvýsledně.</span></p>
          <p class="chunk" data-nb-ref-number="598" data-nb-words="47" data-nb-chars="280"><span class="idea" data-nb-ref-number="605" id="idea605" data-nb-words="47" data-nb-chars="280">„Pomůžu vám,“ zaskřehotá hastrman a&nbsp;zkusí to&nbsp;na&nbsp;své straně. Proud vody ho&nbsp;přirazí na&nbsp;řidiče, který se&nbsp;v&nbsp;poslední chvíli stačí nadechnout. Já&nbsp;zaváhal a&nbsp;teď se&nbsp;dusím ledovou přehradní vodou. Zatímco ji&nbsp;vykašlávám z&nbsp;hrtanu, žábry z&nbsp;ní&nbsp;začínají filtrovat kyslík. Málem jsem se&nbsp;utopil.</span></p>
          <p class="chunk" data-nb-ref-number="599" data-nb-words="26" data-nb-chars="155"><span class="idea" data-nb-ref-number="606" id="idea606" data-nb-words="26" data-nb-chars="155">Než se&nbsp;vzpamatuji, Kostryba je&nbsp;na&nbsp;odchodu. Kabina se&nbsp;zaplnila za&nbsp;pár vteřin, nyní jdou dveře otevřít. Dno se&nbsp;teď svažuje pozvolněji, vůz pomalu roluje dál.</span></p>
          <p class="chunk" data-nb-ref-number="600" data-nb-words="12" data-nb-chars="75"><span class="idea" data-nb-ref-number="607" id="idea607" data-nb-words="12" data-nb-chars="75">Řidiči stačí vystoupit a&nbsp;vyplavat na&nbsp;hladinu. Ale drží ho&nbsp;bezpečnostní pás.</span></p>
          <p class="chunk" data-nb-ref-number="601" data-nb-words="13" data-nb-chars="91"><span class="idea" data-nb-ref-number="608" id="idea608" data-nb-words="13" data-nb-chars="91">Kostryba na&nbsp;udici. Sáhne po&nbsp;přezce. A&nbsp;nahmatá studené, kostnaté, nemilosrdně sevřené prsty.</span></p>
          <p class="chunk" data-nb-ref-number="602" data-nb-words="17" data-nb-chars="108"><span class="idea" data-nb-ref-number="609" id="idea609" data-nb-words="17" data-nb-chars="108">„Nevystupujte za&nbsp;jízdy ze&nbsp;soupravy,“ kucká se&nbsp;hastrman ve&nbsp;víru bublin a&nbsp;nechá si&nbsp;tonoucím rozdrápat zápěstí.</span></p>
        </section>
        <section>
          <p class="chunk" data-nb-ref-number="603" data-nb-words="12" data-nb-chars="92"><span class="idea" data-nb-ref-number="610" id="idea610" data-nb-words="12" data-nb-chars="92">Okresní báňský úřad v&nbsp;České Lípě, dvaadvacátého prosince, pátek odpoledne. Padám vyčerpáním.</span></p>
          <p class="chunk" data-nb-ref-number="604" data-nb-words="121" data-nb-chars="727"><span class="idea" data-nb-ref-number="611" id="idea611" data-nb-words="121" data-nb-chars="727">Noční pěší cesta k&nbsp;parkovišti se&nbsp;protáhla do&nbsp;časných ranních hodin. Jen jsem dosedl za&nbsp;volant svého auta, usnul jsem, jako by&nbsp;mě&nbsp;do&nbsp;vody hodil. Spal jsem do&nbsp;jedenácti. Pak jsem přejel půl republiky, abych ještě zastihl Kreuze v&nbsp;práci. Polední rozhlasové zprávy přinesly informaci o&nbsp;Mastilově smrti – zatím je&nbsp;v&nbsp;šetření, zda šlo o&nbsp;sebevraždu, či&nbsp;o&nbsp;vraždu – i&nbsp;o&nbsp;Kostrybově zmizení – rodina se&nbsp;ho&nbsp;v&nbsp;noci nedočkala a&nbsp;nechala vyhlásit policejní pátrání. Policie nevylučuje, že&nbsp;spolu oba případy souvisejí. Možnost, že&nbsp;za&nbsp;nimi stojí týž pachatel jako za&nbsp;pokusem o&nbsp;atentát na&nbsp;ministra životního prostředí, se&nbsp;nezdá pravděpodobná; Kučala v&nbsp;minulosti vedl s&nbsp;Mastilem a&nbsp;Kostrybou ostré spory. Policejní logika mi&nbsp;na&nbsp;chvíli zvedla náladu.</span></p>
          <p class="chunk" data-nb-ref-number="605" data-nb-words="55" data-nb-chars="336"><span class="idea" data-nb-ref-number="612" id="idea612" data-nb-words="55" data-nb-chars="336">Krátce po&nbsp;čtvrté vyndávám lékárničku a&nbsp;převazuji si&nbsp;poraněnou ruku. Sleduji, jak v&nbsp;oknech úřadu jedna po&nbsp;druhé zhasínají zářivky a&nbsp;jak budovu opouštějí zaměstnanci. A&nbsp;dá&nbsp;se&nbsp;do&nbsp;mě&nbsp;zoufalství ve&nbsp;chvíli, kdy Kreuzův mladý asistent, sám na&nbsp;odchodu, zamkne dům a&nbsp;odchází, snaživý úsměv zapomenutý na&nbsp;rtech. Ředitel možná vůbec nebyl v&nbsp;práci.</span></p>
          <p class="chunk" data-nb-ref-number="606" data-nb-words="35" data-nb-chars="213"><span class="idea" data-nb-ref-number="613" id="idea613" data-nb-words="35" data-nb-chars="213">Rozhlédnu se&nbsp;rušnou ulicí, po&nbsp;střechách, komínech a&nbsp;vikýřích, zda se&nbsp;na&nbsp;mě&nbsp;odněkud nešklebí Odradek. A&nbsp;povšimnu si&nbsp;slabé nazelenalé záře, vycházející z&nbsp;jednoho okna v&nbsp;prvním patře úřadu. Někdo tam zůstal přes čas.</span></p>
          <p class="chunk" data-nb-ref-number="607" data-nb-words="56" data-nb-chars="326"><span class="idea" data-nb-ref-number="614" id="idea614" data-nb-words="56" data-nb-chars="326">Je&nbsp;to&nbsp;páté okno v&nbsp;řadě nad průjezdem, který podle mého odhadu vede do&nbsp;dvora. Vrata jsou zamčená, ale když obejdu blok, najdu jiná. Jsou pootevřená a&nbsp;vedou do&nbsp;průjezdu ústícího do&nbsp;téhož dvora na&nbsp;opačné straně. V&nbsp;této části bloku jsou byty. Z&nbsp;výklopných sušáků na&nbsp;okenních parapetech visí prádlo. Je&nbsp;těsně před vánočními svátky.</span></p>
          <p class="chunk" data-nb-ref-number="608" data-nb-words="54" data-nb-chars="325"><span class="idea" data-nb-ref-number="615" id="idea615" data-nb-words="54" data-nb-chars="325">Projdu do&nbsp;dvora. Vzhlédnu k&nbsp;setmělé fasádě úřadu. Z&nbsp;téhle strany je&nbsp;omšelá. Na&nbsp;černých tabulích oken v&nbsp;prvním patře se&nbsp;bělají bílé terčíky elektronického zabezpečení. Za&nbsp;sebou a&nbsp;po&nbsp;stranách mám obydlené činžáky. V&nbsp;některých oknech se&nbsp;svítí, patří ke&nbsp;kuchyním. Za&nbsp;závěsy se&nbsp;pohybují stíny. Do&nbsp;šerého dvora se&nbsp;teď nikdo nedívá.</span></p>
          <p class="chunk" data-nb-ref-number="609" data-nb-words="65" data-nb-chars="373"><span class="idea" data-nb-ref-number="616" id="idea616" data-nb-words="65" data-nb-chars="373">Učiním rozhodnutí. V&nbsp;rohu dvora jsou tři kontejnery na&nbsp;odpadky. Přejdu k&nbsp;nim a&nbsp;prohlédnu si&nbsp;jejich obsah. Z&nbsp;toho uprostřed se&nbsp;mi&nbsp;zvedá žaludek nejméně. Vytáhnu z&nbsp;kapsy zavírací nůž, je&nbsp;celý rezavý od&nbsp;zaschlé psí krve. Otevřu ho, namířím na&nbsp;nejbližší z&nbsp;oken úřadu a&nbsp;prudce hodím. Trefa je&nbsp;to&nbsp;snadná, efekt okamžitý. Tabule pukne, ale nevysype se. Nůž zůstává ležet na&nbsp;římse.</span></p>
          <p class="chunk" data-nb-ref-number="610" data-nb-words="49" data-nb-chars="320"><span class="idea" data-nb-ref-number="617" id="idea617" data-nb-words="49" data-nb-chars="320">Za&nbsp;nesnesitelného elektronického vřískotu udělám kotoul do&nbsp;kontejneru a&nbsp;přirazím za&nbsp;sebou víko. Je&nbsp;tu&nbsp;skoro samý papír a&nbsp;tvrdý karton, obyvatelé bloku kašlou na&nbsp;recyklaci. Organický odpad vesměs chybí, ale samotný kontejner odporně páchne. Zavrtávám se&nbsp;mezi krabice. Popíchám si&nbsp;krk o&nbsp;uschlé růže. Mám na&nbsp;růžích ustláno.</span></p>
          <p class="chunk" data-nb-ref-number="611" data-nb-words="128" data-nb-chars="806"><span class="idea" data-nb-ref-number="618" id="idea618" data-nb-words="128" data-nb-chars="806">Otvírají se&nbsp;okna, tak dvě nebo tři. Někdo řve, ať&nbsp;někdo jiný jde vypnout ten krám. Za&nbsp;pár minut zaslechnu policejní houkačku. Po&nbsp;chvíli alarm ztichne. Podle zvuku kroků odhaduji, že&nbsp;přijela dvoučlenná hlídka. Dokonce se&nbsp;podívají do&nbsp;jednoho kontejneru, toho vlevo ode mě. Nemyslí to&nbsp;však vážně. Svítí baterkami do&nbsp;oken; žádné není rozbité. Na&nbsp;někoho halekají, aby jim otevřel dveře do&nbsp;budovy. Mužský hlas jim odpovídá, že&nbsp;zabezpečovací zařízení občas zlobí. Zachrastí klíče v&nbsp;zámku, vrznou dveře. Alarm spustí – a&nbsp;ztichne. A&nbsp;ještě jednou. Kvůli prasklé okenní tabuli jej nelze znovu zapojit. Policisté odcházejí. Tomu, co&nbsp;za&nbsp;nimi přišel zamknout, slibují, že&nbsp;se&nbsp;zítra zastaví a&nbsp;zkontrolují to&nbsp;znovu. Dotyčný musí buď zavolat bezpečnostní agenturu, anebo to&nbsp;do&nbsp;zítřka nechat plavat. Spoléhám na&nbsp;svého Kreuze.</span></p>
          <p class="chunk" data-nb-ref-number="612" data-nb-words="49" data-nb-chars="280"><span class="idea" data-nb-ref-number="619" id="idea619" data-nb-words="49" data-nb-chars="280">Čekám ještě čtvrt hodiny, během níž se&nbsp;vysypou odpadky jednou do&nbsp;vedlejšího kontejneru a&nbsp;jednou na&nbsp;mě. Když dvůr úplně ztichne, vylezu opatrně ven a&nbsp;všechny žluklé a&nbsp;kyselé smrady si&nbsp;nesu s&nbsp;sebou. Nu&nbsp;co. Šlechtice dělá čest, nikoli kabát. Má&nbsp;čest mne žene vzhůru po&nbsp;okapové rouře.</span></p>
          <p class="chunk" data-nb-ref-number="613" data-nb-words="54" data-nb-chars="318"><span class="idea" data-nb-ref-number="620" id="idea620" data-nb-words="54" data-nb-chars="318">Vydrápat se&nbsp;na&nbsp;římsu, sebrat nůž, vlomit dovnitř prasklé sklo a&nbsp;protáhnout otvorem ruku ke&nbsp;kličce je&nbsp;dílem minuty. Systém je&nbsp;vypnutý. Otevřu si&nbsp;okno a&nbsp;skočím do&nbsp;kanceláře. Za&nbsp;krkem mi&nbsp;sedí hastrman, tiše se&nbsp;směje, větří roztaženým chřípím a&nbsp;šeptá mi&nbsp;do&nbsp;ucha: „Ani tvůj parfém Clo-Clo Chanel nepřebije smrad z&nbsp;cigaret.“</span></p>
          <p class="chunk" data-nb-ref-number="614" data-nb-words="112" data-nb-chars="676"><span class="idea" data-nb-ref-number="621" id="idea621" data-nb-words="112" data-nb-chars="676">Zavřu za&nbsp;sebou. V&nbsp;kanceláři je&nbsp;opravdu cítit cigaretový kouř. To&nbsp;mi&nbsp;přijde zvláštní; vzpomínám si, že&nbsp;koutek pro kuřáky je&nbsp;vyčleněn na&nbsp;chodbě; posledně jsem tam čekal. Nyní si&nbsp;povšimnu prázdného odpadkového koše u&nbsp;dveří, kuriózní košíkářské práce – je&nbsp;spleten z&nbsp;proužků modrého plastu. Chybí v&nbsp;něm mikrotenový pytlík, a&nbsp;přece někde nablízku slyším ono charakteristické šustění. A&nbsp;zareaguji pozdě – dveře se&nbsp;otvírají, už&nbsp;se&nbsp;nestihnu schovat za&nbsp;regál. Ostré světlo z&nbsp;chodby vtrhne do&nbsp;kanceláře a&nbsp;s&nbsp;ním uklízečka s&nbsp;čistým pytlíkem v&nbsp;rukou. A&nbsp;ruce letí k&nbsp;ústům, vyjeknutí je&nbsp;bezděčně utlumeno, zatímco vytřeštěné oči těkají po&nbsp;místnosti a&nbsp;vřískají o&nbsp;pomoc. Upozornil ji&nbsp;na&nbsp;mě&nbsp;nos.</span></p>
          <p class="chunk" data-nb-ref-number="615" data-nb-words="179" data-nb-chars="1050"><span class="idea" data-nb-ref-number="622" id="idea622" data-nb-words="179" data-nb-chars="1050">Hastrman ji&nbsp;popadne za&nbsp;ruce a&nbsp;zatočí se&nbsp;s&nbsp;ní&nbsp;dokola. Pak ji&nbsp;náhle pustí. Nebožačka se&nbsp;svalí a&nbsp;začne ječet. Vyběhnu ze&nbsp;dveří a&nbsp;zabouchnu je&nbsp;za&nbsp;sebou. Pod klikou se&nbsp;houpe přívěsek, v&nbsp;zámku vězí univerzální klíč. Otočím jednou, podruhé, přidám přes dveře varování, že&nbsp;jakmile zevnitř něco zaslechnu, přijdu si&nbsp;pro ni. Klíče beru s&nbsp;sebou. Udělám krok směrem, kde tuším Kreuzovu kancelář, a&nbsp;zakopnu o&nbsp;kbelík s&nbsp;šedou vodou. Každá voda lepší než žádná, teď toho beztak už&nbsp;moc nezkazím. Se&nbsp;sebezapřením nořím do&nbsp;kýblu ruce, nabírám vodu do&nbsp;dlaní a&nbsp;vtírám si&nbsp;ji&nbsp;do&nbsp;přeschlých páchnoucích vlasů. Žena za&nbsp;dveřmi se&nbsp;podezřele odmlčí. Zvednu hlavu. Otvorem nad zárubní vede z&nbsp;kanceláře telefonní kabel a&nbsp;mizí v&nbsp;plastové liště táhnoucí se&nbsp;podél chodbové zdi. Vychrstnu obsah kbelíku na&nbsp;podlahu, otočím ho&nbsp;a&nbsp;stoupnu si&nbsp;na&nbsp;něj. Když natáhnu paži, dosáhnu na&nbsp;kabel ostřím nože. Přepižlám ho. Z&nbsp;kanceláře se&nbsp;ozvou kletby a&nbsp;bouchnutí odmrštěného sluchátka. Přidám ještě jedno varování, aby koukala mlčet. Než se&nbsp;odváží zavolat do&nbsp;dvora o&nbsp;pomoc, musím být s&nbsp;prací hotov.</span></p>
          <p class="chunk" data-nb-ref-number="616" data-nb-words="172" data-nb-chars="1075"><span class="idea" data-nb-ref-number="623" id="idea623" data-nb-words="172" data-nb-chars="1075">Zkouším třetí dveře od&nbsp;schodů, za&nbsp;nimi je&nbsp;temná kancelář, navlas stejná jako ta, v&nbsp;níž jsem zamkl tu&nbsp;ženskou. I&nbsp;čtvrté dveře jsou zamčené, připadají mi&nbsp;však povědomé – právě tudy jsem posledně prošel ke&nbsp;Kreuzovi. Odemykám je, tiše vklouznu do&nbsp;přední kanceláře. Do&nbsp;zadní je&nbsp;otevřeno, nazelenalá záře, kterou jsem prve viděl z&nbsp;ulice, teď osvětluje linoleum pod mýma nohama. Po&nbsp;špičkách dojdu ke&nbsp;dveřím a&nbsp;strčím do&nbsp;nich hlavu. Za&nbsp;monitorem počítače dřepí vypelichané temeno. Je&nbsp;rudé vzteky. Slyším tlumené nadávky. Kreuz je&nbsp;zcela zabrán do&nbsp;manipulace s&nbsp;klávesnicí. Vstoupím do&nbsp;kanceláře. Pomalu jdu k&nbsp;jeho pracovnímu stolu. Obcházím ho. Kreuz o&nbsp;mně pořád ještě neví. Teď vidím na&nbsp;obrazovku. Je&nbsp;na&nbsp;ní&nbsp;vidět dorůžova rozevřený rozkrok internetové krasavice. Navzdory frenetickému rejdění elektronické myši se&nbsp;obraz nemíní hnout. Zamrznul. Kreuz kleje. Jednou rukou si&nbsp;zapíná kalhoty a&nbsp;druhou mydlí do&nbsp;kláves. Něco vymýšlí, vyťukává své jméno a&nbsp;heslo – marně. Stojím za&nbsp;ním, skláním se&nbsp;k&nbsp;němu, nespouštím oči z&nbsp;obrazovky. Ohanbí rozcapené blondýny na&nbsp;okamžik překryje šedá cedulka:</span></p>
          <p class="chunk" data-nb-ref-number="617" data-nb-words="4" data-nb-chars="36"><span class="idea" data-nb-ref-number="624" id="idea624" data-nb-words="4" data-nb-chars="36"><strong>Telefonické připojení nelze obnovit.</strong></span></p>
        </section>
        <section>
          <p class="chunk" data-nb-ref-number="618" data-nb-words="8" data-nb-chars="53"><span class="idea" data-nb-ref-number="625" id="idea625" data-nb-words="8" data-nb-chars="53">„On vám ji&nbsp;někdo přefik,“ zakuňká znenadání hastrman.</span></p>
          <p class="chunk" data-nb-ref-number="619" data-nb-words="20" data-nb-chars="118"><span class="idea" data-nb-ref-number="626" id="idea626" data-nb-words="20" data-nb-chars="118">Kreuz nadskočí leknutím a&nbsp;já&nbsp;s&nbsp;ním. V&nbsp;ten moment se&nbsp;do&nbsp;klávesnice mezi dva znehybnělé prsty zabodne plechová kudlička.</span></p>
          <p class="chunk" data-nb-ref-number="620" data-nb-words="8" data-nb-chars="58"><span class="idea" data-nb-ref-number="627" id="idea627" data-nb-words="8" data-nb-chars="58">„Tu šňůru,“ dodávám na&nbsp;vysvětlenou. „Nikam se&nbsp;nedovoláte.“</span></p>
          <p class="chunk" data-nb-ref-number="621" data-nb-words="12" data-nb-chars="63"><span class="idea" data-nb-ref-number="628" id="idea628" data-nb-words="12" data-nb-chars="63">Kreuz se&nbsp;ke&nbsp;mně otočí: nevěří svým očím, svým uším, svému nosu.</span></p>
          <p class="chunk" data-nb-ref-number="622" data-nb-words="9" data-nb-chars="48"><span class="idea" data-nb-ref-number="629" id="idea629" data-nb-words="9" data-nb-chars="48">„Nechte mě,“ vyleze z&nbsp;něj. Moc bojovně to&nbsp;nezní.</span></p>
          <p class="chunk" data-nb-ref-number="623" data-nb-words="1" data-nb-chars="11"><span class="idea" data-nb-ref-number="630" id="idea630" data-nb-words="1" data-nb-chars="11">„Nenechám.“</span></p>
          <p class="chunk" data-nb-ref-number="624" data-nb-words="27" data-nb-chars="161"><span class="idea" data-nb-ref-number="631" id="idea631" data-nb-words="27" data-nb-chars="161">„Snad jsem vám to&nbsp;minule vysvětlil jasně. Pokud chcete mermomocí někoho potrestat za&nbsp;Vlhošť, neobracejte se&nbsp;na&nbsp;mě, ale na&nbsp;ty&nbsp;nade mnou. Ty&nbsp;žeňte k&nbsp;odpovědnosti.“</span></p>
          <p class="chunk" data-nb-ref-number="625" data-nb-words="12" data-nb-chars="84"><span class="idea" data-nb-ref-number="632" id="idea632" data-nb-words="12" data-nb-chars="84">„Jsou pohnáni, dohnáni a&nbsp;předehnáni,“ vypočítává hastrman a&nbsp;otvírá zásuvky ve&nbsp;stole.</span></p>
          <p class="chunk" data-nb-ref-number="626" data-nb-words="11" data-nb-chars="66"><span class="idea" data-nb-ref-number="633" id="idea633" data-nb-words="11" data-nb-chars="66">„Kostryba na&nbsp;vás žaloval,“ řeknu já. „Něco o&nbsp;úplatcích z&nbsp;Titanie.“</span></p>
          <p class="chunk" data-nb-ref-number="627" data-nb-words="13" data-nb-chars="83"><span class="idea" data-nb-ref-number="634" id="idea634" data-nb-words="13" data-nb-chars="83">„Hledáte obálky plné peněz?“ vyjekne Kreuz. „To si&nbsp;myslíte, že&nbsp;jsem takový blázen?“</span></p>
          <p class="chunk" data-nb-ref-number="628" data-nb-words="8" data-nb-chars="45"><span class="idea" data-nb-ref-number="635" id="idea635" data-nb-words="8" data-nb-chars="45">„Vrcholí advent a&nbsp;vy&nbsp;si&nbsp;tu&nbsp;prohlížíte tohle.“</span></p>
          <p class="chunk" data-nb-ref-number="629" data-nb-words="6" data-nb-chars="29"><span class="idea" data-nb-ref-number="636" id="idea636" data-nb-words="6" data-nb-chars="29">„A co&nbsp;vy? Co&nbsp;tu&nbsp;pohledáváte?“</span></p>
          <p class="chunk" data-nb-ref-number="630" data-nb-words="21" data-nb-chars="130"><span class="idea" data-nb-ref-number="637" id="idea637" data-nb-words="21" data-nb-chars="130">„Kdyby po&nbsp;světě nechodila taková verbež jako vy, nebyl bych tady. Jak víte, jsem ochránce přírody. Jdu kvůli té&nbsp;vybagrované hoře.“</span></p>
          <p class="chunk" data-nb-ref-number="631" data-nb-words="14" data-nb-chars="86"><span class="idea" data-nb-ref-number="638" id="idea638" data-nb-words="14" data-nb-chars="86">„Myslíte, že&nbsp;my&nbsp;přírodu rádi nemáme? Jakým právem si&nbsp;ji&nbsp;dovolujete před námi chránit?“</span></p>
          <p class="chunk" data-nb-ref-number="632" data-nb-words="7" data-nb-chars="44"><span class="idea" data-nb-ref-number="639" id="idea639" data-nb-words="7" data-nb-chars="44">„Právem těch, kteří ji&nbsp;nechávají na&nbsp;pokoji.“</span></p>
          <p class="chunk" data-nb-ref-number="633" data-nb-words="48" data-nb-chars="281"><span class="idea" data-nb-ref-number="640" id="idea640" data-nb-words="48" data-nb-chars="281">„Nejsme vandalové, neničíme pro nic za&nbsp;nic. Těžební společnosti odvádějí vysoké daně a&nbsp;z&nbsp;těch jdou značné částky na&nbsp;rekultivaci. Nerostné bohatství je&nbsp;tu&nbsp;od&nbsp;toho, aby bylo vytěženo, do&nbsp;té&nbsp;doby prostě můžete vy&nbsp;i&nbsp;ty&nbsp;vaše Děti jezdit obdivovat hory jinam. Vlhošť se&nbsp;zachránit nedá –“</span></p>
          <p class="chunk" data-nb-ref-number="634" data-nb-words="6" data-nb-chars="36"><span class="idea" data-nb-ref-number="641" id="idea641" data-nb-words="6" data-nb-chars="36">„Začínám se&nbsp;obávat, že&nbsp;máte pravdu.“</span></p>
          <p class="chunk" data-nb-ref-number="635" data-nb-words="8" data-nb-chars="43"><span class="idea" data-nb-ref-number="642" id="idea642" data-nb-words="8" data-nb-chars="43">„Vidíte. Takže co&nbsp;bude? Co&nbsp;vám mám slíbit?“</span></p>
          <p class="chunk" data-nb-ref-number="636" data-nb-words="26" data-nb-chars="155"><span class="idea" data-nb-ref-number="643" id="idea643" data-nb-words="26" data-nb-chars="155">„Nic. Můžete se&nbsp;naposled pomodlit tady k&nbsp;té&nbsp;vaší milované přírodě,“ zahihňá se&nbsp;hastrman a&nbsp;ukáže na&nbsp;obrazovku. „Chtěl jste se&nbsp;přece vrhnout do&nbsp;jejího lůna?“</span></p>
          <p class="chunk" data-nb-ref-number="637" data-nb-words="9" data-nb-chars="55"><span class="idea" data-nb-ref-number="644" id="idea644" data-nb-words="9" data-nb-chars="55">„Urážet se&nbsp;nenechám. Odejděte, nebo vás to&nbsp;bude mrzet.“</span></p>
          <p class="chunk" data-nb-ref-number="638" data-nb-words="34" data-nb-chars="211"><span class="idea" data-nb-ref-number="645" id="idea645" data-nb-words="34" data-nb-chars="211">„Odejdu. Ale slibte mi, že&nbsp;všechny úplatky, které vám podstrčil Otrla s&nbsp;Brianovovou, poskytnete na&nbsp;konto Vlhošť, a&nbsp;že&nbsp;hned po&nbsp;svátcích necháte nadobro zastavit těžbu – na&nbsp;svou zodpovědnost. Nechám si&nbsp;to&nbsp;ověřit.“</span></p>
          <p class="chunk" data-nb-ref-number="639" data-nb-words="28" data-nb-chars="160"><span class="idea" data-nb-ref-number="646" id="idea646" data-nb-words="28" data-nb-chars="160">„Nechcete, abych ty&nbsp;prachy poslal přímo na&nbsp;adresu Dětí vody? Proč to&nbsp;neřeknete rovnou? To&nbsp;je&nbsp;vidět, o&nbsp;co&nbsp;vám jde. Vznešený řečičky o&nbsp;přírodě jsou jen zástěrka.“</span></p>
          <p class="chunk" data-nb-ref-number="640" data-nb-words="15" data-nb-chars="74"><span class="idea" data-nb-ref-number="647" id="idea647" data-nb-words="15" data-nb-chars="74">„Teď jste se&nbsp;podřekl – ty&nbsp;prachy opravdu existujou. Jste v&nbsp;tom až&nbsp;po&nbsp;uši.“</span></p>
          <p class="chunk" data-nb-ref-number="641" data-nb-words="17" data-nb-chars="89"><span class="idea" data-nb-ref-number="648" id="idea648" data-nb-words="17" data-nb-chars="89">„A i&nbsp;kdyby. Nikdo mě&nbsp;při tom neviděl, nikdo mě&nbsp;nenačapal, a&nbsp;vy&nbsp;to&nbsp;taky nikomu neřeknete.“</span></p>
          <p class="chunk" data-nb-ref-number="642" data-nb-words="66" data-nb-chars="375"><span class="idea" data-nb-ref-number="649" id="idea649" data-nb-words="66" data-nb-chars="375">Něco cvakne. Kreuz má&nbsp;nataženu pravou ruku a&nbsp;ukazuje na&nbsp;mne prstem – zrovna tím, který mně chybí. Je&nbsp;to&nbsp;vystřelovací nůž. Sekne po&nbsp;mně, ucuknu hlavou a&nbsp;ostří mě&nbsp;škrábne do&nbsp;krku. Hastrman zavrčí a&nbsp;podtrhne pod Kreuzem židli. Chlap sletí na&nbsp;zem. Znova se&nbsp;rozmáchne kudlou, ale zkroutím mu&nbsp;ruku, dokud nezaslechnu prasknutí v&nbsp;zápěstí. Paže ochrne až&nbsp;k&nbsp;rameni, nůž letí pod stůl.</span></p>
          <p class="chunk" data-nb-ref-number="643" data-nb-words="25" data-nb-chars="130"><span class="idea" data-nb-ref-number="650" id="idea650" data-nb-words="25" data-nb-chars="130">Kreuz sedí na&nbsp;podlaze a&nbsp;brečí. Nechám ho&nbsp;být, má&nbsp;toho dost. Už&nbsp;tu&nbsp;nemám co&nbsp;dělat. Zvednu se, opráším si&nbsp;páchnoucí oděv a&nbsp;odcházím.</span></p>
          <p class="chunk" data-nb-ref-number="644" data-nb-words="11" data-nb-chars="62"><span class="idea" data-nb-ref-number="651" id="idea651" data-nb-words="11" data-nb-chars="62">A&nbsp;příliš pozdě si&nbsp;uvědomím, že&nbsp;jsem za&nbsp;sebou nechal hastrmana.</span></p>
          <p class="chunk" data-nb-ref-number="645" data-nb-words="109" data-nb-chars="683"><span class="idea" data-nb-ref-number="652" id="idea652" data-nb-words="109" data-nb-chars="683">Otočím se. Nezasáhnu. Hastrman popadne do&nbsp;rukou počítačový monitor, zvedne ho&nbsp;nad Kreuze a&nbsp;obrátí ho&nbsp;obrazovkou dolů. Kyprá svůdnice lačně špulí své pysky na&nbsp;toho, kdo ji&nbsp;vyvolal. Pak ji&nbsp;devět prstů pustí. Krasavice dopadne celou svou vahou na&nbsp;Kreuzův obličej. Rozstříkne se&nbsp;o&nbsp;něj, sevře ho&nbsp;mezi stehna a&nbsp;přivodí si&nbsp;kolosální virtuální orgasmus. Obrazovka exploduje, výbuch provázejí fialové blesky. Kreuz ztratil hlavu. Zmizela mu&nbsp;v&nbsp;elektronické ženě. Barák se&nbsp;otřese a&nbsp;kancelář se&nbsp;ponoří do&nbsp;tmy. Na&nbsp;podlaze sedí potmě chlap, na&nbsp;hlavě má&nbsp;naražený monitor a&nbsp;celý je&nbsp;zasypaný střepy. Zavírám dveře za&nbsp;smradem spáleniny. Když to&nbsp;porovnám, voní mé&nbsp;klošardské hadry jako rozkvetlá louka.</span></p>
        </section>
        <section>
          <p class="chunk" data-nb-ref-number="646" data-nb-words="179" data-nb-chars="1102"><span class="idea" data-nb-ref-number="653" id="idea653" data-nb-words="179" data-nb-chars="1102">O&nbsp;Štědrém dni na&nbsp;dně. Procházel jsem dům od&nbsp;domu, statek od&nbsp;statku, chalupu od&nbsp;chalupy, nacházeje místa, kam ani přes tu&nbsp;hloubku, ani přes ta&nbsp;léta nepronikla voda. Za&nbsp;černou kuchyní jednoho stavení jsem narazil na&nbsp;spíž s&nbsp;nízkými dveřmi. Otevřel jsem je&nbsp;a&nbsp;vstoupil. Nad sebou jsem spatřil hladinu pokrytou prachem. Plavat se&nbsp;nedalo. Stoupl jsem si&nbsp;na&nbsp;polici a&nbsp;vynořil se. Pod vysokým stropem těsné komůrky tu&nbsp;celá desetiletí přečkala vzduchová kapsa. Zaradoval jsem se. Bylo tu&nbsp;dusno, ale dýchatelno. Potraviny nepobrané při vyhnání Němců se&nbsp;dávno zkazily, i&nbsp;ty, jež zůstaly nad vodou. Nevydržely ani zelené válečné konzervy, zrezivěly vlhkem, ze&nbsp;spár vyhřezl obsah a&nbsp;zčernal. Přesto zde přežila jedna celá rodina – patrně česká, když tehdy nikomu nevadila. Můj úžas, že&nbsp;se&nbsp;mi&nbsp;ve&nbsp;Staré Vsi podařilo najít suchý kout, se&nbsp;proměnil v&nbsp;odpor, jakmile jsem na&nbsp;tyto živé rodáky zacílil potápěčskou svítilnu. Klubko tlustých pavouků, kteří se&nbsp;celé generace pářili a&nbsp;požírali navzájem, se&nbsp;sotva hnulo. Ty&nbsp;zdegenerované bestie se&nbsp;ze&nbsp;svých prašných trychtýřovitých sítí ani nenamáhaly utéct a&nbsp;schovat se&nbsp;za&nbsp;trámem.</span></p>
          <p class="chunk" data-nb-ref-number="647" data-nb-words="136" data-nb-chars="774"><span class="idea" data-nb-ref-number="654" id="idea654" data-nb-words="136" data-nb-chars="774">Posvítil jsem si&nbsp;na&nbsp;dno spíže a&nbsp;potopil se. Byl jsem už&nbsp;na&nbsp;odchodu a&nbsp;jen letmo jsem se&nbsp;tu&nbsp;naposledy rozhlédl. A&nbsp;dostalo se&nbsp;mi&nbsp;odměny. Za&nbsp;řadou prázdných zavařovacích sklenic prosvítalo něco zlatavého. Stará zašpuntovaná láhev. Nahoře pod stropem jsem ji&nbsp;otevřel a&nbsp;ucítil sladkou vůni Vánoc. Byl to&nbsp;vynikající rum. Vzpomněl jsem si&nbsp;na&nbsp;štědrovku a&nbsp;nalil trochu pavoukům do&nbsp;hnízda. Pak jsem s&nbsp;lahví v&nbsp;ruce procházel domem, dokud jsem nenašel ložnici. Natáhl jsem se&nbsp;na&nbsp;postel, v&nbsp;níž zůstala jedna peřina. Byla nafouklá do&nbsp;podoby obrovského lanýže. Opřel jsem se&nbsp;o&nbsp;ni&nbsp;a&nbsp;pomalu se&nbsp;opíjel. Když jsem se&nbsp;převalil na&nbsp;druhý bok, duchna se&nbsp;roztrhla a&nbsp;ven se&nbsp;vyvalilo staré zmokvalé peří. Vzal jsem pár pírek do&nbsp;hrsti a&nbsp;vyhodil je&nbsp;nad sebe. Ploužila se&nbsp;vodou jako velké sněhové vločky.</span></p>
          <p class="chunk" data-nb-ref-number="648" data-nb-words="11" data-nb-chars="52"><span class="idea" data-nb-ref-number="655" id="idea655" data-nb-words="11" data-nb-chars="52">Bílé Vánoce ve&nbsp;Staré Vsi. Kdysi jsem se&nbsp;na&nbsp;ně&nbsp;těšil.</span></p>
        </section>
        <section>
          <p class="chunk" data-nb-ref-number="649" data-nb-words="63" data-nb-chars="367"><span class="idea" data-nb-ref-number="656" id="idea656" data-nb-words="63" data-nb-chars="367">Také tady nahoře sněží. Z&nbsp;komínů ranče nakřivo stoupá kouř, do&nbsp;nízkého nebe je&nbsp;zaseknut srp duhy a&nbsp;z&nbsp;rány se&nbsp;sype sníh. Sleduji ten barevný čtvrtoblouk, snažím se&nbsp;určit, odkud se&nbsp;klene. Odhaduji deset, snad patnáct kilometrů přes obzor na&nbsp;jih, z&nbsp;tohoto místa spíš jihozápad. Tam někde se&nbsp;rozlévá Novomlýnská přehrada, to&nbsp;z&nbsp;ní&nbsp;ta&nbsp;vlhkost vzlíná. Voda se&nbsp;stěhuje jinam.</span></p>
          <p class="chunk" data-nb-ref-number="650" data-nb-words="62" data-nb-chars="369"><span class="idea" data-nb-ref-number="657" id="idea657" data-nb-words="62" data-nb-chars="369">Hana Brianovová ještě nedorazila. Na&nbsp;ranči ji&nbsp;čekají pětadvacátého. Přespávám na&nbsp;stejném místě jako minule – ve&nbsp;větvích doubku na&nbsp;stráni nad rančem. O&nbsp;svátečním odpoledni vyvádí štolba vysokou hnědku ze&nbsp;stáje, kůň je&nbsp;už&nbsp;vyhřebelcován a&nbsp;osedlán. Vodí ho&nbsp;dokola na&nbsp;uzdě, pak se&nbsp;na&nbsp;něj vyšvihne, vjede s&nbsp;ním otevřenou brankou do&nbsp;výběhu a&nbsp;popožene ho&nbsp;do&nbsp;cvalu podél ohrady.</span></p>
          <p class="chunk" data-nb-ref-number="651" data-nb-words="36" data-nb-chars="201"><span class="idea" data-nb-ref-number="658" id="idea658" data-nb-words="36" data-nb-chars="201">Potom pobídne zvíře patami, přenese se&nbsp;přes břevno do&nbsp;zasněžené zahrady a&nbsp;odtud dojede k&nbsp;hlavní bráně. Ta&nbsp;se&nbsp;začíná otvírat. Kůň a&nbsp;jezdec se&nbsp;protáhnou ven hned, jak je&nbsp;to&nbsp;možné. Brána se&nbsp;rychle zavírá.</span></p>
          <p class="chunk" data-nb-ref-number="652" data-nb-words="122" data-nb-chars="730"><span class="idea" data-nb-ref-number="659" id="idea659" data-nb-words="122" data-nb-chars="730">Je&nbsp;to&nbsp;jedinečná šance a&nbsp;nesmím ji&nbsp;promarnit. Oběhnu pozemek ranče a&nbsp;na&nbsp;silnici se&nbsp;poohlédnu po&nbsp;stopách podkov. Najdu je&nbsp;ve&nbsp;špinavém sněhu na&nbsp;krajnici. Míří ke&nbsp;skalnímu hradu. Jdu podle nich, stáčí se&nbsp;podél skály vlevo k&nbsp;nevelkému zamrzlému rybníku. Po&nbsp;pravém břehu jej obejdou a&nbsp;pak zabočí do&nbsp;bílých polí. Břeh je&nbsp;až&nbsp;k&nbsp;vodě zarostlý houštinami, nebýt stop, stezku bych tu&nbsp;nehledal. Led na&nbsp;rybníce nevypadá silný, leda uprostřed. Při rozblácených okrajích má&nbsp;sotva tloušťku prstu. Po&nbsp;ledu nepojedou – musí se&nbsp;vracet stejnou cestou. Počíhám si&nbsp;na&nbsp;ně&nbsp;v&nbsp;nejužším místě, je&nbsp;sevřené vydroleným břehem a&nbsp;mohutnou lípou, jejíž kořeny trčí ze&nbsp;sesuté půdy jako křivičnaté ruce, které hrozí podrazit nohu zvířeti, jež tudy co&nbsp;nevidět poběží.</span></p>
          <p class="chunk" data-nb-ref-number="653" data-nb-words="128" data-nb-chars="735"><span class="idea" data-nb-ref-number="660" id="idea660" data-nb-words="128" data-nb-chars="735">Vracejí se&nbsp;za&nbsp;půl hodiny, kůň si&nbsp;již protáhl nohy, ale není mu&nbsp;dovoleno vyběhat se&nbsp;dosyta; majitelce by&nbsp;to&nbsp;vzalo požitek z&nbsp;jízdy. Když štolba zpomalí, aby se&nbsp;protáhli kolem stromu, vystoupím zpoza kmene a&nbsp;lusknu zvířeti před nozdrami. Kůň se&nbsp;vzepne a&nbsp;zaskočený jezdec se&nbsp;skácí nazad, tak nešikovně, že&nbsp;zapomene jednu nohu ve&nbsp;třmeni. Rukama si&nbsp;chrání hlavu před tvrdou zemí a&nbsp;ještě tvrdšími kopyty. Lusknu prsty podruhé, nové vzepnutí, štolba je&nbsp;konečně setřesen. Aspoň že&nbsp;padat umí – povede se&nbsp;mu&nbsp;kotoul. Už&nbsp;by&nbsp;se&nbsp;byl křepce postavil na&nbsp;nohy, kdybych ho&nbsp;podrážkou holínky nepřistrčil až&nbsp;na&nbsp;samý okraj rozměklého břehu. Ten se&nbsp;pod ním hroutí, mužík ztratí oporu v&nbsp;zemi a&nbsp;propadne se&nbsp;do&nbsp;rybníka. Nemám o&nbsp;něj obavu, na&nbsp;kraji není hluboko.</span></p>
          <p class="chunk" data-nb-ref-number="654" data-nb-words="48" data-nb-chars="288"><span class="idea" data-nb-ref-number="661" id="idea661" data-nb-words="48" data-nb-chars="288">Konečně přistupuji ke&nbsp;zvířeti, které tu&nbsp;neklidně stojí, chvěje se&nbsp;a&nbsp;divoce koulí očima. Hastrmanské triky jsou na&nbsp;zhýčkaná plemena trochu drsné. Vezmu koně za&nbsp;hlavu a&nbsp;šeptem si&nbsp;to&nbsp;s&nbsp;ním vyříkám, než zrazený jezdec vyleze z&nbsp;vody. Věc je&nbsp;vlastně vyřízena, diskuse s&nbsp;Brianovovou je&nbsp;zbytečná.</span></p>
          <p class="chunk" data-nb-ref-number="655" data-nb-words="25" data-nb-chars="140"><span class="idea" data-nb-ref-number="662" id="idea662" data-nb-words="25" data-nb-chars="140">Odklidím se&nbsp;zpátky na&nbsp;svůj dub. Jsem zvědav, jak to&nbsp;dopadne. Nestačí, aby ji&nbsp;hnědák shodil. Na&nbsp;to&nbsp;se&nbsp;nemůžu spolehnout. Mohla by&nbsp;umět padat.</span></p>
        </section>
        <section>
          <p class="chunk" data-nb-ref-number="656" data-nb-words="169" data-nb-chars="1042"><span class="idea" data-nb-ref-number="663" id="idea663" data-nb-words="169" data-nb-chars="1042">Velké terénní auto ji&nbsp;přiveze ve&nbsp;tři hodiny, řídí jeden z&nbsp;osobních strážců. Pochopila, že&nbsp;se&nbsp;musí aktivně bránit. Nechala své bodyguardy vyzbrojit brokovnicemi. Strážný vychází z&nbsp;budovy a&nbsp;podává hlášení, přichází i&nbsp;štolba a&nbsp;nejspíš žaluje na&nbsp;neznámého drzouna, který ho&nbsp;před půldruhou hodinou shodil z&nbsp;koně do&nbsp;rybníka. Jdou spolu do&nbsp;stáje. Předpokládám, že&nbsp;Brianovová chce vidět koně. On&nbsp;ji&nbsp;ujišťuje, že&nbsp;zvíře je&nbsp;zdravé, ale vyplašené. Jestli se&nbsp;rančerka vyhoupne do&nbsp;sedla a&nbsp;zkusí se&nbsp;projet, kůň ji&nbsp;shodí – už&nbsp;teď, jen ho&nbsp;poplácala po&nbsp;plecích, sebou trhá jako pod ranami karabáče. Žena zvedne oči k&nbsp;zataženému nebi a&nbsp;zaznamená neúprosný příchod soumraku. Zachvěje se&nbsp;a&nbsp;vrátí štolbovi uzdu. Pod jeho rukou se&nbsp;kůň trochu uklidní, Brianovová to&nbsp;vidí. Možná začíná tušit nějakou zradu. Pak něco řekne štolbovi a&nbsp;zmizí ve&nbsp;vytopeném domě. Než padne tma, ze&nbsp;stáje je&nbsp;vyveden jiný kůň a&nbsp;celou půlhodinu se&nbsp;vyklusává ve&nbsp;výběhu. Tři bodyguardi zůstávají venku, zachumlaní do&nbsp;černých péřových bund, s&nbsp;ohrnutými vlněnými čepicemi na&nbsp;vystříhaných hlavách.</span></p>
          <p class="chunk" data-nb-ref-number="657" data-nb-words="65" data-nb-chars="450"><span class="idea" data-nb-ref-number="664" id="idea664" data-nb-words="65" data-nb-chars="450">Přijíždějí hosté. Během podvečera jich dorazí víc než dvacet. V&nbsp;zahradě a&nbsp;podél příjezdové cesty svítí lampy, dům je&nbsp;ozdoben červenozelenými světelnými řetězy. Návštěvy vystupují buď z&nbsp;dlouhých limuzín, anebo z&nbsp;absurdních terénních automobilů na&nbsp;traktorových pneumatikách. Všechny ženy mají přes společenské šaty přehozen kožich. Všichni muži nesou v&nbsp;náruči lesklé balíčky. Skoro všichni si&nbsp;pak co&nbsp;chvíli odskakují ven na&nbsp;cigaretu. Uvnitř se&nbsp;nekouří.</span></p>
          <p class="chunk" data-nb-ref-number="658" data-nb-words="38" data-nb-chars="216"><span class="idea" data-nb-ref-number="665" id="idea665" data-nb-words="38" data-nb-chars="216">Po&nbsp;večeři se&nbsp;v&nbsp;domě tančí, za&nbsp;okny je&nbsp;vidět vír bílých, červených a&nbsp;černých skvrn. Až&nbsp;ke&nbsp;mně na&nbsp;stráň zaznívá reprodukovaná jihoamerická hudba. Vánoční párty má&nbsp;kosmopolitní ráz. Snažím se&nbsp;spát. Zdá se&nbsp;mi&nbsp;o&nbsp;koledách.</span></p>
          <p class="chunk" data-nb-ref-number="659" data-nb-words="35" data-nb-chars="251"><span class="idea" data-nb-ref-number="666" id="idea666" data-nb-words="35" data-nb-chars="251">Většina hostů po&nbsp;půlnoci odjede, čtyři cizí automobily zůstávají, trojice ozbrojenců je&nbsp;vystřídána jinými trojčaty, stejně mlčenlivými, brzy i&nbsp;stejně prokřehlými. Ze&nbsp;stáje se&nbsp;ozývá strašidelné ržání jediného koně. Jako by&nbsp;zvíře mělo nějakou předtuchu.</span></p>
          <p class="chunk" data-nb-ref-number="660" data-nb-words="45" data-nb-chars="301"><span class="idea" data-nb-ref-number="667" id="idea667" data-nb-words="45" data-nb-chars="301">Svatoštěpánské svítání prochodím po&nbsp;lese, roztřesen zimou, netrpělivostí, nenávistí. Nemrzne, namísto studeného slunce se&nbsp;zvedne vlhká mlha a&nbsp;teď se&nbsp;v&nbsp;pokroucených mračnech houlí v&nbsp;údolí. Sníh už&nbsp;nekřupe, vpadlý sám do&nbsp;sebe vypadá jako mléčný škraloup. Jeho tenkou slupkou se&nbsp;už&nbsp;prodírá černé jehličí.</span></p>
          <p class="chunk" data-nb-ref-number="661" data-nb-words="47" data-nb-chars="298"><span class="idea" data-nb-ref-number="668" id="idea668" data-nb-words="47" data-nb-chars="298">Zbylí hosté otvírají okna a&nbsp;nechávají jimi prchat vydýchaný alkohol. Pošklebují se&nbsp;strážným, kteří pro zahřátí běhají s&nbsp;nasupenými obličeji po&nbsp;zahradě tváříce se, jako by&nbsp;se&nbsp;v&nbsp;noci nestřídali na&nbsp;kavalci v&nbsp;budově pro služebnictvo, ale strávili celý čas venku. Někdo jim bodře nabízí balíček cigaret.</span></p>
          <p class="chunk" data-nb-ref-number="662" data-nb-words="26" data-nb-chars="135"><span class="idea" data-nb-ref-number="669" id="idea669" data-nb-words="26" data-nb-chars="135">Snídám mizernou rybu chycenou u&nbsp;dna potoka. Jím ji&nbsp;syrovou. Je&nbsp;tak studená, že&nbsp;mi&nbsp;z&nbsp;ní&nbsp;trnou zuby. Z&nbsp;domu se&nbsp;line vůně smažených vajec.</span></p>
          <p class="chunk" data-nb-ref-number="663" data-nb-words="85" data-nb-chars="500"><span class="idea" data-nb-ref-number="670" id="idea670" data-nb-words="85" data-nb-chars="500">Po&nbsp;deváté hodině se&nbsp;dveře ranče otvírají a&nbsp;vychází Hana Brianovová. Její silueta v&nbsp;červeném kabátku, vysokých botách a&nbsp;světlých opnutých kalhotách míří dlouhými kroky ke&nbsp;stájím. Zdraví se&nbsp;se&nbsp;štolbou a&nbsp;udílí rozkazy. Abych lépe viděl, kradu se&nbsp;až&nbsp;k&nbsp;ohradě. Vím, že&nbsp;na&nbsp;pozadí křovisek a&nbsp;stromů nad potokem jsem téměř neviditelný. A&nbsp;už&nbsp;se&nbsp;kolem mne ženou koně. Cítím jejich pach a&nbsp;tlumené dunění jejich kopyt mi&nbsp;vibruje v&nbsp;útrobách. Vidím i&nbsp;jezdkyni. Prohání se&nbsp;mezi pádícími hřbety na&nbsp;úplně černém koni.</span></p>
          <p class="chunk" data-nb-ref-number="664" data-nb-words="31" data-nb-chars="179"><span class="idea" data-nb-ref-number="671" id="idea671" data-nb-words="31" data-nb-chars="179">Ozve se&nbsp;zaskřípění zubů. Ohlédnu se&nbsp;– z&nbsp;potoka se&nbsp;ke&nbsp;mně škrábe hastrman a&nbsp;vyplivuje šupiny. Smrdí rybinou. Zaklesne drápy do&nbsp;břevna a&nbsp;sleduje pádící zvířata. Oba čekáme, co&nbsp;bude.</span></p>
          <p class="chunk" data-nb-ref-number="665" data-nb-words="198" data-nb-chars="1173"><span class="idea" data-nb-ref-number="672" id="idea672" data-nb-words="198" data-nb-chars="1173">Na&nbsp;majitelčině hnědákovi jezdí štolba. Kůň si&nbsp;pod jeho útlou postavičkou počíná vzorově, jako by&nbsp;nesl na&nbsp;hřbetě monarchu. Poslušnost je&nbsp;ale tatam, kdykoli se&nbsp;přiblíží jeho paní. Chvílemi se&nbsp;zdá, že&nbsp;hnědka po&nbsp;černém koni chňape zuby a&nbsp;chce ho&nbsp;hryznout. Zaslechnu štolbovo varování, ať&nbsp;se&nbsp;od&nbsp;ní&nbsp;paní drží dál. Mezitím se&nbsp;na&nbsp;zápraží shromáždilo šest sedm prokřehlých zvědavců. Ženy v&nbsp;kožiších, muži vesměs v&nbsp;kožených nebo péřových bundách. Všichni do&nbsp;jednoho usrkávají z&nbsp;porcelánových šálků a&nbsp;sledují počínání své hostitelky. Ta&nbsp;nyní volá na&nbsp;štolbu, aby osedlal pro každého, kdo by&nbsp;se&nbsp;chtěl s&nbsp;ní&nbsp;projet. Mužík seskakuje ze&nbsp;sedla, uvazuje hnědáka k&nbsp;břevnu a&nbsp;s&nbsp;nejistým úsměvem osloví skupinku. Odpoví mu&nbsp;pobavený smích a&nbsp;vzájemné hecování; všichni samozřejmě jezdí od&nbsp;dětství, ale nikomu se&nbsp;tak brzy po&nbsp;ránu nechce. Jakýsi kučeravý gigolo v&nbsp;kabátě z&nbsp;velbloudí srsti obejme dívku v&nbsp;norkovém kožíšku a&nbsp;haleká, že&nbsp;Renata do&nbsp;sedla nemusí – rajtovala celou noc –, on&nbsp;byl při tom. Sklidí za&nbsp;to&nbsp;salvu smíchu a&nbsp;ránu do&nbsp;žeber. Jenže Brianovová, která není v&nbsp;nejlepší náladě, se&nbsp;na&nbsp;mladé muže osopí, aby jí&nbsp;některý zkrotil vrtošivou klisnu, když jsou takoví hřebci. K&nbsp;tomu se&nbsp;nemá žádný.</span></p>
          <p class="chunk" data-nb-ref-number="666" data-nb-words="64" data-nb-chars="328"><span class="idea" data-nb-ref-number="673" id="idea673" data-nb-words="64" data-nb-chars="328">A&nbsp;tak se&nbsp;sveze ze&nbsp;sedla sama. Jde ke&nbsp;koni. Ten ji&nbsp;odmítá, couvá před ní&nbsp;a&nbsp;pohazuje hlavou. Chytne ho&nbsp;za&nbsp;ohlávku, zacloumá jí&nbsp;a&nbsp;strhne mu&nbsp;hlavu dolů. Zvířeti nezbývá než se&nbsp;poklonit. Ona v&nbsp;tu&nbsp;chvíli strčí nohu do&nbsp;třmenu a&nbsp;už&nbsp;mu&nbsp;sedí na&nbsp;hřbetě. Rodeo může začít – od&nbsp;ranče se&nbsp;ozývá potlesk a&nbsp;smích, zdesetinásobený ozvěnou z&nbsp;lesa.</span></p>
          <p class="chunk" data-nb-ref-number="667" data-nb-words="91" data-nb-chars="497"><span class="idea" data-nb-ref-number="674" id="idea674" data-nb-words="91" data-nb-chars="497">Ale rodeo nezačne. Kůň zvedne hlavu, zastříhá ušima a&nbsp;ohlédne se&nbsp;k&nbsp;potoku. Pravým okem se&nbsp;zadívá přímo na&nbsp;mě, či&nbsp;aspoň do&nbsp;míst, kde se&nbsp;u&nbsp;ohrady skrývám za&nbsp;pařezem. Paní ho&nbsp;pobídne do&nbsp;kroku a&nbsp;on&nbsp;jde, pobídne ho&nbsp;do&nbsp;klusu a&nbsp;on&nbsp;kluše. Když ho&nbsp;pak se&nbsp;zadostiučiněním kopne patami do&nbsp;boků, rozběhne se&nbsp;tryskem přesně tam, kam je&nbsp;s&nbsp;chladným rozmyslem veden svou velitelkou: ke&nbsp;skupince zevlounů na&nbsp;zápraží. Ti&nbsp;se&nbsp;přestanou šklebit a&nbsp;klidí se&nbsp;pádícímu oři z&nbsp;cesty. Jezdkyně se&nbsp;směje a&nbsp;práská koně bičíkem.</span></p>
          <p class="chunk" data-nb-ref-number="668" data-nb-words="9" data-nb-chars="49"><span class="idea" data-nb-ref-number="675" id="idea675" data-nb-words="9" data-nb-chars="49">Uzdou trhne až&nbsp;v&nbsp;poslední chvíli. V&nbsp;nejvyšší čas.</span></p>
          <p class="chunk" data-nb-ref-number="669" data-nb-words="72" data-nb-chars="434"><span class="idea" data-nb-ref-number="676" id="idea676" data-nb-words="72" data-nb-chars="434">A&nbsp;pak se&nbsp;to&nbsp;stane. Nikdo neví jak, nikdo nic nevidí jasně. Je&nbsp;to&nbsp;dílo jediné vteřiny a&nbsp;děsivého zopakování trapné situace: běsnící živel, jímž tentokrát není voda, nýbrž kůň, se&nbsp;před domem nezastaví. Ne. Otevřenými dveřmi se&nbsp;vřítí do&nbsp;domu, ztratí jezdce, proběhne chodbou a&nbsp;začne řádit v&nbsp;obýváku. Zdivočelý kůň s&nbsp;prázdným sedlem na&nbsp;hřbetě. Všichni ho&nbsp;slyší, všichni ho&nbsp;vidí okny, jak vyhazuje zadníma nohama a&nbsp;tříští skleněný nábytek.</span></p>
          <p class="chunk" data-nb-ref-number="670" data-nb-words="52" data-nb-chars="297"><span class="idea" data-nb-ref-number="677" id="idea677" data-nb-words="52" data-nb-chars="297">Mrtvá zatím leží tiše. Do&nbsp;dveří se&nbsp;vešlo zvíře, ona už&nbsp;ne. Trvá to&nbsp;dlouho, než si&nbsp;jí&nbsp;někdo všimne a&nbsp;někdo jiný zavřeští. Jezdecký klobouk je&nbsp;na&nbsp;dvě půlky, jsou plné krve – vypadá jako rozbitý džbán v&nbsp;kaluži malinovky. Z&nbsp;domu se&nbsp;ozývá řinčení porcelánu pod bijícími, švihajícími, sekajícími kopyty.</span></p>
          <p class="chunk" data-nb-ref-number="671" data-nb-words="6" data-nb-chars="25"><span class="idea" data-nb-ref-number="678" id="idea678" data-nb-words="6" data-nb-chars="25">Je&nbsp;to&nbsp;hudba v&nbsp;mých uších.</span></p>
        </section>
        <section>
          <p class="chunk" data-nb-ref-number="672" data-nb-words="117" data-nb-chars="803"><span class="idea" data-nb-ref-number="679" id="idea679" data-nb-words="117" data-nb-chars="803">Sedmadvacátého prosince je&nbsp;vánoční tání na&nbsp;postupu, sníh se&nbsp;vpíjí do&nbsp;země, tenký led na&nbsp;rybnících stravuje voda a&nbsp;vrby na&nbsp;březích se&nbsp;podruhé tohoto roku zelenají. Skutečná zima s&nbsp;holomrazem zaskočí ty&nbsp;lehkomyslně vypučené stromy později, až&nbsp;uprostřed ledna. Ve&nbsp;vlhošťském kamenolomu byla obnovena těžba, třebaže k&nbsp;tomu ministr životního prostředí ještě nevydal oficiální vyjádření. Aleš Mastil a&nbsp;Karel Kreuz zemřeli za&nbsp;podivných okolností. Mohou být oběťmi ekoteroristů. Hana Brianovová přišla o&nbsp;život za&nbsp;neméně bizarních okolností, ale tragédie měla svědky, s&nbsp;jejichž pomocí policie cizí zavinění vyloučila. Laboratorní rozbor koňské krve, na&nbsp;němž trval štolba, nic neodhalil. David Kostryba zůstává nezvěstný. Nástupci těchto činovníků dosud nebyli jmenováni a&nbsp;Pavel Otrla kuje železo, dokud je&nbsp;horké.</span></p>
          <p class="chunk" data-nb-ref-number="673" data-nb-words="66" data-nb-chars="471"><span class="idea" data-nb-ref-number="680" id="idea680" data-nb-words="66" data-nb-chars="471">Vlhoští otřese výbuch, pak druhý, pak třetí. Dál je&nbsp;nepočítám. Všechny jdou pěkně v&nbsp;řadě, spolehlivě vylomí vnitřnosti, decentně vykuchají kopec a&nbsp;zase odezní. Mnohatunové kvádry čediče se&nbsp;podobají gigantickým černým krystalům. Zůstávají ležet na&nbsp;nejvyšší z&nbsp;vysekaných teras. Střelmistr Laudon, stále ještě se&nbsp;sádrovým krejzlem okolo krku, se&nbsp;opět vyznamenal. Z&nbsp;protějšího kopce sleduji dalekohledem Otrlu, jak mu&nbsp;přes bariéru výstražných fáborů pospíchá potřást pravicí.</span></p>
          <p class="chunk" data-nb-ref-number="674" data-nb-words="168" data-nb-chars="995"><span class="idea" data-nb-ref-number="681" id="idea681" data-nb-words="168" data-nb-chars="995">Potom se&nbsp;něco semele dole u&nbsp;brány, v&nbsp;drátěném pletivu obkružujícím lom. Do&nbsp;prostoru nebyl vpuštěn mladý muž se&nbsp;zavázanou rukou – poznávám v&nbsp;něm Tomáše Mora – ani nikdo z&nbsp;jeho suity rozezlených Dětí vody. Odečítám jim ze&nbsp;rtů hořký protest. Otrla na&nbsp;ně&nbsp;huláká, ať&nbsp;koukají táhnout domů. Hošani v&nbsp;černých uniformách jsou napnutí jako bojoví psi. Přijíždějí dvě policejní auta, osobní vůz a&nbsp;anton. Mladí lidé jim běží v&nbsp;ústrety a&nbsp;stěžují si&nbsp;na&nbsp;nezákonné počínání těžařů. Strážmistr si&nbsp;jimi prorazí cestu k&nbsp;bráně. Je&nbsp;vpuštěn dovnitř, po&nbsp;pěti minutách se&nbsp;vrací a&nbsp;vydá svým mužům rozkaz, aby Tomáše Mora odvezli v&nbsp;poutech. Tři z&nbsp;nejurputnějších odbojníků musejí s&nbsp;ním, včetně droboučké Alice. Jsou neurvale vecpáni do&nbsp;antonu a&nbsp;policie vyklízí pole. Zbylé máničky zůstávají a&nbsp;rozbíjejí opodál pod balvanem tábor. Když se&nbsp;na&nbsp;ně&nbsp;vrhne komando černých šerifů a&nbsp;vleče je&nbsp;pryč, mám radost. Jednak se&nbsp;ve&nbsp;vlhkém okolí kamene nenastydnou, jednak nebude nikdo z&nbsp;nich spojován s&nbsp;tím, co&nbsp;na&nbsp;Vlhošti chystá hastrman.</span></p>
          <p class="chunk" data-nb-ref-number="675" data-nb-words="61" data-nb-chars="367"><span class="idea" data-nb-ref-number="682" id="idea682" data-nb-words="61" data-nb-chars="367">Otrla se&nbsp;odpojuje od&nbsp;svých inženýrů a&nbsp;stoupá pěšinou vzhůru po&nbsp;samém okraji lomu. Jako vždy se&nbsp;jde na&nbsp;výsledek odstřelu podívat shora. Zelený mužík využívá nepřítomnosti bezpečnostní služby a&nbsp;uhání dolů ze&nbsp;stráně protějšího kopce. Volám na&nbsp;něj, že&nbsp;si&nbsp;nahoře zapomněl dalekohled, a&nbsp;pak běžím za&nbsp;ním. Na&nbsp;kamenité stezce mu&nbsp;odletují od&nbsp;podrážek jiskry – stejně jako mně.</span></p>
          <p class="chunk" data-nb-ref-number="676" data-nb-words="39" data-nb-chars="234"><span class="idea" data-nb-ref-number="683" id="idea683" data-nb-words="39" data-nb-chars="234">V&nbsp;odlehlé bučině přelézáme plot, šplháme vedle sebe a&nbsp;smějeme se, jak se&nbsp;s&nbsp;námi drátěné pletivo prohýbá. Když se&nbsp;překulíme přes pokroutky ostnatého drátu a&nbsp;žuchneme do&nbsp;listí na&nbsp;druhé straně, zůstává po&nbsp;nás v&nbsp;drátech jediná proláklina.</span></p>
          <p class="chunk" data-nb-ref-number="677" data-nb-words="72" data-nb-chars="428"><span class="idea" data-nb-ref-number="684" id="idea684" data-nb-words="72" data-nb-chars="428">Oběhnout Vlhošť po&nbsp;okružní trase, kde na&nbsp;stromech ve&nbsp;výši očí ještě zůstaly staré turistické značky. Po&nbsp;modré na&nbsp;stranu severní, kde lesáci s&nbsp;motorovými pilami holí horu před poslední vivisekcí. Držet se&nbsp;co&nbsp;nejdál od&nbsp;vytí motorových pil. Postupovat vzhůru až&nbsp;k&nbsp;pásmu bez lesa. Přískoky od&nbsp;jedné polomové mohyly ke&nbsp;druhé postupovat výš. Hlídat si&nbsp;při tom záda, ale neváhat, neohlížet se. Ten nahoře vyzývá smrt a&nbsp;smrt ho&nbsp;vyslyší.</span></p>
          <p class="chunk" data-nb-ref-number="678" data-nb-words="141" data-nb-chars="865"><span class="idea" data-nb-ref-number="685" id="idea685" data-nb-words="141" data-nb-chars="865">Je&nbsp;tam sám. Se&nbsp;skloněnou hlavou se&nbsp;dívá do&nbsp;propasti. Osud mu&nbsp;uchystal velkolepý hrob. S&nbsp;cigaretou v&nbsp;koutku úst mluví do&nbsp;malé vysílačky operující na&nbsp;jiných vlnových délkách než odpalovací zařízení. Hastrman se&nbsp;mi&nbsp;uchechtne do&nbsp;ucha a&nbsp;zalituje, že&nbsp;nepoužívám mobilní telefon – kdybych byl přede dvěma hodinami, když umísťovali nálože, zatelefonoval z&nbsp;okolí hory některému ze&nbsp;svých mladých přátel, kdo ví, jestli by&nbsp;dřív než kámen nelítaly na&nbsp;Vlhošti hlavy, ruce, nohy. Tiše ho&nbsp;okřiknu. Odsekne, že&nbsp;jsem nic nepochopil. Ty&nbsp;jeho protivné bezkrevné rty už&nbsp;vykružují zlověstné O, když mu&nbsp;zabořím hlavu do&nbsp;hromady smrkových větví. Muž na&nbsp;ostrohu se&nbsp;otáčí a&nbsp;pátrá chabým slabým zrakem po&nbsp;okolí. Jeho volné ucho mělo buď halucinaci, anebo zaslechlo pár kroků za&nbsp;sebou hádku. Vsune ruku do&nbsp;kapsy a&nbsp;vytáhne z&nbsp;ní&nbsp;malou černou pistoli. Bezpochyby nošenou na&nbsp;Laudonovo doporučení.</span></p>
          <p class="chunk" data-nb-ref-number="679" data-nb-words="20" data-nb-chars="110"><span class="idea" data-nb-ref-number="686" id="idea686" data-nb-words="20" data-nb-chars="110">Držíme se&nbsp;při zemi a&nbsp;ani nedutáme. Kdyby teď přišel ke&nbsp;kupce chvojí a&nbsp;zahlédl nás, hora by&nbsp;zůstala nepomstěna.</span></p>
          <p class="chunk" data-nb-ref-number="680" data-nb-words="98" data-nb-chars="592"><span class="idea" data-nb-ref-number="687" id="idea687" data-nb-words="98" data-nb-chars="592">Nepřichází. Vrátí pistoli, kde byla. Sleduji náramkové hodinky. Vteřinovka dvakrát oběhne kruh. Rychle zvednu hlavu a&nbsp;zase ji&nbsp;schovám. Otrla stojí nad srázem stejně jako předtím, teď má&nbsp;obě ruce zaměstnané: v&nbsp;jedné drží vysílačku, v&nbsp;druhé žmoulá špačka cigarety. Vyrážím do&nbsp;útoku. Jeden, dva. Pět skoků, než s&nbsp;pravicí napřaženou k&nbsp;pozdravu doběhnu k&nbsp;řediteli Titanie, který o&nbsp;mně ještě neví. Rukou mu&nbsp;zajedu do&nbsp;kapsy, má&nbsp;dlaň je&nbsp;ostrozubá ryba: zakousne se&nbsp;do&nbsp;pažby a&nbsp;vytrhne ji&nbsp;ven. Levačkou ho&nbsp;vezmu za&nbsp;límec bundy a&nbsp;smýknu jím stranou. Vysílačka upadne, zachrčí a&nbsp;zmlkne pod mou podrážkou.</span></p>
          <p class="chunk" data-nb-ref-number="681" data-nb-words="33" data-nb-chars="187"><span class="idea" data-nb-ref-number="688" id="idea688" data-nb-words="33" data-nb-chars="187">Otrlovi sklouznou brýle, ale zachytí je. Nechápavě, zatím beze stop strachu se&nbsp;dívá do&nbsp;ústí své pistole. Chviličku jako by&nbsp;s&nbsp;něčím v&nbsp;duchu bojoval. Pak se&nbsp;rozesměje. Vyvede mě&nbsp;tím z&nbsp;míry.</span></p>
          <p class="chunk" data-nb-ref-number="682" data-nb-words="11" data-nb-chars="59"><span class="idea" data-nb-ref-number="689" id="idea689" data-nb-words="11" data-nb-chars="59">„Čím to&nbsp;chcete zmáčknout?“ šklebí se&nbsp;a&nbsp;ukazuje na&nbsp;můj prst.</span></p>
          <p class="chunk" data-nb-ref-number="683" data-nb-words="28" data-nb-chars="151"><span class="idea" data-nb-ref-number="690" id="idea690" data-nb-words="28" data-nb-chars="151">Až&nbsp;teď si&nbsp;uvědomím, že&nbsp;pahýl se&nbsp;opírá o&nbsp;lučík spouště, ale nedosáhne na&nbsp;ni. Přendám si&nbsp;zbraň do&nbsp;levé ruky, ale kvůli obvazu nemůžu pořádně ohnout dlaň.</span></p>
          <p class="chunk" data-nb-ref-number="684" data-nb-words="46" data-nb-chars="286"><span class="idea" data-nb-ref-number="691" id="idea691" data-nb-words="46" data-nb-chars="286">„Střílíte levou stejně dobře jako pravou?“ pokračuje Otrla, stále bezstarostně. „Měl byste se&nbsp;strefit napoprvé, ti&nbsp;kluci z&nbsp;bezpečnostní služby vám už&nbsp;nemusejí dát druhou šanci. A&nbsp;beztoho je&nbsp;tu&nbsp;máte coby dup, ať&nbsp;už&nbsp;vystřelíte, nebo ne. Generál jim jistě řekl, že&nbsp;spojení někdo přerušil.“</span></p>
          <p class="chunk" data-nb-ref-number="685" data-nb-words="21" data-nb-chars="119"><span class="idea" data-nb-ref-number="692" id="idea692" data-nb-words="21" data-nb-chars="119">„Takže nemáme moc času,“ řeknu hlasem ne&nbsp;tak pevným, jak bych si&nbsp;přál. Ohlédnu se&nbsp;po&nbsp;hastrmanovi, ale nikde ho&nbsp;nevidím.</span></p>
          <p class="chunk" data-nb-ref-number="686" data-nb-words="17" data-nb-chars="90"><span class="idea" data-nb-ref-number="693" id="idea693" data-nb-words="17" data-nb-chars="90">„Je vás tady víc? Ten kluk s&nbsp;tím příšerným jménem, řekněte mu, ať&nbsp;vyleze a&nbsp;neschovává se.“</span></p>
          <p class="chunk" data-nb-ref-number="687" data-nb-words="18" data-nb-chars="104"><span class="idea" data-nb-ref-number="694" id="idea694" data-nb-words="18" data-nb-chars="104">„Nikdo tu&nbsp;se&nbsp;mnou není, pracuju sám. A&nbsp;Tomáše Mora jste před chvílí nechal odvézt na&nbsp;policejní stanici.“</span></p>
          <p class="chunk" data-nb-ref-number="688" data-nb-words="3" data-nb-chars="14"><span class="idea" data-nb-ref-number="695" id="idea695" data-nb-words="3" data-nb-chars="14">„Patří mu&nbsp;to.“</span></p>
          <p class="chunk" data-nb-ref-number="689" data-nb-words="9" data-nb-chars="57"><span class="idea" data-nb-ref-number="696" id="idea696" data-nb-words="9" data-nb-chars="57">„Proč? Protože zloděje jako vy&nbsp;dokáže udeřit přes prsty?“</span></p>
          <p class="chunk" data-nb-ref-number="690" data-nb-words="7" data-nb-chars="39"><span class="idea" data-nb-ref-number="697" id="idea697" data-nb-words="7" data-nb-chars="39">„A vás praštil kdo?“ Ukáže na&nbsp;obinadlo.</span></p>
          <p class="chunk" data-nb-ref-number="691" data-nb-words="7" data-nb-chars="42"><span class="idea" data-nb-ref-number="698" id="idea698" data-nb-words="7" data-nb-chars="42">„Kostryba, když jsem ho&nbsp;topil jako kočku.“</span></p>
          <p class="chunk" data-nb-ref-number="692" data-nb-words="9" data-nb-chars="49"><span class="idea" data-nb-ref-number="699" id="idea699" data-nb-words="9" data-nb-chars="49">Otrla zvážní, z&nbsp;tváří se&nbsp;mu&nbsp;ztratí veškerá barva.</span></p>
          <p class="chunk" data-nb-ref-number="693" data-nb-words="4" data-nb-chars="21"><span class="idea" data-nb-ref-number="700" id="idea700" data-nb-words="4" data-nb-chars="21">„Vy jste ho&nbsp;oddělal?“</span></p>
          <p class="chunk" data-nb-ref-number="694" data-nb-words="4" data-nb-chars="28"><span class="idea" data-nb-ref-number="701" id="idea701" data-nb-words="4" data-nb-chars="28">„Nic jiného si&nbsp;nezasloužil.“</span></p>
          <p class="chunk" data-nb-ref-number="695" data-nb-words="6" data-nb-chars="32"><span class="idea" data-nb-ref-number="702" id="idea702" data-nb-words="6" data-nb-chars="32">„A Brianovová je&nbsp;taky po&nbsp;smrti.“</span></p>
          <p class="chunk" data-nb-ref-number="696" data-nb-words="10" data-nb-chars="43"><span class="idea" data-nb-ref-number="703" id="idea703" data-nb-words="10" data-nb-chars="43">„Díky vám – to&nbsp;vy&nbsp;jste mě&nbsp;na&nbsp;ni&nbsp;upozornil.“</span></p>
          <p class="chunk" data-nb-ref-number="697" data-nb-words="17" data-nb-chars="107"><span class="idea" data-nb-ref-number="704" id="idea704" data-nb-words="17" data-nb-chars="107">„Probůh. A&nbsp;Kreuz? Slyšel jsem, že&nbsp;se&nbsp;zbláznil z&nbsp;internetu, prý spáchal nějakou divočinu. Nepomohl jste mu?“</span></p>
          <p class="chunk" data-nb-ref-number="698" data-nb-words="2" data-nb-chars="13"><span class="idea" data-nb-ref-number="705" id="idea705" data-nb-words="2" data-nb-chars="13">„Uhodl jste.“</span></p>
          <p class="chunk" data-nb-ref-number="699" data-nb-words="14" data-nb-chars="77"><span class="idea" data-nb-ref-number="706" id="idea706" data-nb-words="14" data-nb-chars="77">„Takže ta&nbsp;Mastilova údajná sebevražda na&nbsp;tom večírku – v&nbsp;té&nbsp;máte taky prsty.“</span></p>
          <p class="chunk" data-nb-ref-number="700" data-nb-words="2" data-nb-chars="14"><span class="idea" data-nb-ref-number="707" id="idea707" data-nb-words="2" data-nb-chars="14">„Všech devět.“</span></p>
          <p class="chunk" data-nb-ref-number="701" data-nb-words="12" data-nb-chars="62"><span class="idea" data-nb-ref-number="708" id="idea708" data-nb-words="12" data-nb-chars="62">„A Kučala? Chtěl jste ho&nbsp;zabít právě tady, a&nbsp;to&nbsp;se&nbsp;nepovedlo.“</span></p>
          <p class="chunk" data-nb-ref-number="702" data-nb-words="2" data-nb-chars="18"><span class="idea" data-nb-ref-number="709" id="idea709" data-nb-words="2" data-nb-chars="18">„Nejsem superman.“</span></p>
          <p class="chunk" data-nb-ref-number="703" data-nb-words="5" data-nb-chars="36"><span class="idea" data-nb-ref-number="710" id="idea710" data-nb-words="5" data-nb-chars="36">„A Laudonovi jste pochroumal páteř.“</span></p>
          <p class="chunk" data-nb-ref-number="704" data-nb-words="5" data-nb-chars="26"><span class="idea" data-nb-ref-number="711" id="idea711" data-nb-words="5" data-nb-chars="26">„Na toho psa ještě dojde.“</span></p>
          <p class="chunk" data-nb-ref-number="705" data-nb-words="9" data-nb-chars="47"><span class="idea" data-nb-ref-number="712" id="idea712" data-nb-words="9" data-nb-chars="47">„Teď jsem na&nbsp;řadě já? Proč mě&nbsp;taky neušetříte?“</span></p>
          <p class="chunk" data-nb-ref-number="706" data-nb-words="9" data-nb-chars="55"><span class="idea" data-nb-ref-number="713" id="idea713" data-nb-words="9" data-nb-chars="55">„Kdybyste byl aspoň počkal na&nbsp;to&nbsp;povolení další těžby.“</span></p>
          <p class="chunk" data-nb-ref-number="707" data-nb-words="17" data-nb-chars="95"><span class="idea" data-nb-ref-number="714" id="idea714" data-nb-words="17" data-nb-chars="95">„Přišlo by&nbsp;tak jako tak. Přece tu&nbsp;nenechám stát stroje. Díky vám máme nové a&nbsp;ještě výkonnější.“</span></p>
          <p class="chunk" data-nb-ref-number="708" data-nb-words="12" data-nb-chars="78"><span class="idea" data-nb-ref-number="715" id="idea715" data-nb-words="12" data-nb-chars="78">„Zabíjíte přírodu, sklízíte, co&nbsp;jste nezasil. Lidi jako vy&nbsp;je&nbsp;třeba zastavit.“</span></p>
          <p class="chunk" data-nb-ref-number="709" data-nb-words="54" data-nb-chars="292"><span class="idea" data-nb-ref-number="716" id="idea716" data-nb-words="54" data-nb-chars="292">„To byste musel být jiný formát,“ pronese tiše a&nbsp;vykopne mi&nbsp;pistoli z&nbsp;ruky. Správně odhadl, že&nbsp;jsem se&nbsp;nechal zmást rozhovorem. Teď bojuje o&nbsp;holý život. Ale to&nbsp;už&nbsp;před ním stojí hastrman. Když Otrla kopne podruhé, zachytí jeho nohu, pevně ji&nbsp;sevře a&nbsp;opře se&nbsp;do&nbsp;ní&nbsp;jako do&nbsp;páky od&nbsp;propadliště.</span></p>
          <p class="chunk" data-nb-ref-number="710" data-nb-words="63" data-nb-chars="379"><span class="idea" data-nb-ref-number="717" id="idea717" data-nb-words="63" data-nb-chars="379">Otrla zmizí, ani nehlesne. Shýbnu se&nbsp;pro zbraň a&nbsp;schovám ji&nbsp;v&nbsp;kapse. Když se&nbsp;nakloním přes okraj lomu, spatřím ředitele o&nbsp;nějakých dvacet metrů níž. Leží na&nbsp;zádech na&nbsp;největším kamenném kvádru, který vytrhli jeho muži. Skrz sklíčka brýlí se&nbsp;udiveně dívá na&nbsp;hastrmana, mrtvé oči přitom probodávají mě. Ústa plná zlatých zubů se&nbsp;usmívají, v&nbsp;uchu se&nbsp;vesele třpytí stříbrná náušnice.</span></p>
          <p class="chunk" data-nb-ref-number="711" data-nb-words="6" data-nb-chars="35"><span class="idea" data-nb-ref-number="718" id="idea718" data-nb-words="6" data-nb-chars="35">Prchám z&nbsp;Vlhoště, jako už&nbsp;tolikrát.</span></p>
        </section>
        <section>
          <p class="chunk" data-nb-ref-number="712" data-nb-words="122" data-nb-chars="807"><span class="idea" data-nb-ref-number="719" id="idea719" data-nb-words="122" data-nb-chars="807">Kostryba na&nbsp;dně. Ve&nbsp;svém voze, za&nbsp;volantem, předpisově připoutaný tříbodovým bezpečnostním pásem. Našli ho&nbsp;v&nbsp;Orlické přehradě. Noviny z&nbsp;konce roku nešetří detaily: auto plné dárků, kostým Santa Clause, rozbité ozdoby, proražené rádio. Někdo od&nbsp;policie si&nbsp;pustil pusu na&nbsp;špacír. Předpokládanou příčinou nehody je&nbsp;přepracování a&nbsp;vyšinutí smyslů. Nejpodivnější je, že&nbsp;auto vjelo do&nbsp;vody pozpátku. Řidič patrně zabloudil, chtěl se&nbsp;na&nbsp;úzké vozovce otočit a&nbsp;sklouzl z&nbsp;náspu. Jiný článek dává Kostrybovu smrt do&nbsp;hypotetické souvislosti s&nbsp;úmrtím Aleše Mastila, Karla Kreuze, Hany Brianovové a&nbsp;nejnověji též Pavla Otrly. Sebevražedné sklony u&nbsp;žádného z&nbsp;nich nikdo nepozoroval. Zato byli všichni tak či&nbsp;onak spojeni s&nbsp;Titanií a&nbsp;kamenolomem Vlhošť. Právě tady došlo nedávno k&nbsp;nezdařenému atentátu na&nbsp;vládního činitele.</span></p>
          <p class="chunk" data-nb-ref-number="713" data-nb-words="81" data-nb-chars="477"><span class="idea" data-nb-ref-number="720" id="idea720" data-nb-words="81" data-nb-chars="477">Onoho jitra jsem ve&nbsp;vodě Novomlýnské přehrady navlhčil vrbový proutek, utržený při vánočním zelenání. Při břehu ležely na&nbsp;hladině spadané listy, byly jich tisíce a&nbsp;zářily v&nbsp;tmavé vodě jako zlaté hvězdy. Rozvířil jsem je&nbsp;a&nbsp;zabodl mezi ně&nbsp;svou kouzelnou hůlku, aby se&nbsp;napila z&nbsp;černého prázdna mezi hvězdami. Proutek však, ještě před chvílí rovný, se&nbsp;ve&nbsp;vodě zlomil. Vytáhl jsem ho&nbsp;a&nbsp;viděl, že&nbsp;je&nbsp;neporušený. Znovu jsem ho&nbsp;ponořil a&nbsp;hranice mezi vodou a&nbsp;vzduchem ho&nbsp;zlomila vedví.</span></p>
          <p class="chunk" data-nb-ref-number="714" data-nb-words="11" data-nb-chars="69"><span class="idea" data-nb-ref-number="721" id="idea721" data-nb-words="11" data-nb-chars="69">Pokřivený svět – svět podle hastrmana. Náhle jsem o&nbsp;něm zapochyboval.</span></p>
        </section>
        <section>
          <p class="chunk" data-nb-ref-number="715" data-nb-words="50" data-nb-chars="311"><span class="idea" data-nb-ref-number="722" id="idea722" data-nb-words="50" data-nb-chars="311">Práce v&nbsp;kamenolomu se&nbsp;až&nbsp;do&nbsp;Nového roku zastavily. Není, kdo by&nbsp;Titanii řídil. Představenstvo se&nbsp;po&nbsp;záhadných násilnostech odmítá sejít. Informace mám od&nbsp;jednoho z&nbsp;Otrlových inženýrů. Zapíjel jsem s&nbsp;ním ve&nbsp;Stvolínkách ředitelovu smrt. Dozvěděl jsem se&nbsp;od&nbsp;něj adresu, na&nbsp;které bych našel generála. Jsem na&nbsp;cestě.</span></p>
          <p class="chunk" data-nb-ref-number="716" data-nb-words="197" data-nb-chars="1212"><span class="idea" data-nb-ref-number="723" id="idea723" data-nb-words="197" data-nb-chars="1212">Silnice se&nbsp;kroutí v&nbsp;ostrých zatáčkách podél Ploučnice. Držím se&nbsp;v&nbsp;závěsu za&nbsp;kamionem, který neumím předjet. Náklaďák nakonec zabočí do&nbsp;modrých vrat malé textilky. Hádám, že&nbsp;továrnu tu&nbsp;postavili v&nbsp;době, kdy pod Holanskými rybníky vyrostly první budovy Nových spojených mlýnů. Kousek za&nbsp;fabrikou je&nbsp;odbočka, jež prudce klesá z&nbsp;hlavní silnice k&nbsp;řece. Dávám se&nbsp;po&nbsp;ní. Asfalt je&nbsp;tady plný děr, musím jet pomalu. Silnička mě&nbsp;dovede k&nbsp;řadě deseti dělnických domků, maličkých a&nbsp;malebných jako pohádkové chaloupky. Za&nbsp;posledním cesta končí v&nbsp;husté houštině. Dál je&nbsp;pás mokrého lesa a&nbsp;za&nbsp;ním šumí řeka. Omítky střídají starorůžovou a&nbsp;tmavožlutou barvu, kromě jednoho – ten má&nbsp;omítku namodřenou šmolkou. Před zahrádkou, jež není o&nbsp;moc větší než kaluž a&nbsp;ohraničuje ji&nbsp;zelený látkový plot, stojí mně dobře známý džíp. Zastavuji za&nbsp;ním, vmanévruji své auto až&nbsp;k&nbsp;jeho otlučenému, zprohýbanému nárazníku. Muž, který stojí na&nbsp;žebříku u&nbsp;jediné jabloně, po&nbsp;mně střelí pohledem. Netváří se&nbsp;bojovně. Nemůže otáčet hlavou, musí se&nbsp;pořádně chytit větve a&nbsp;natočit se&nbsp;ke&nbsp;mně trupem. Má&nbsp;na&nbsp;sobě montérky, tipoval bych ho&nbsp;na&nbsp;dílovedoucího nebo na&nbsp;zahradníka. Na&nbsp;řezníka kamene nevypadá. Jeho dlouhé zahradní nůžky pilně cvakají ve&nbsp;větvích.</span></p>
          <p class="chunk" data-nb-ref-number="717" data-nb-words="38" data-nb-chars="231"><span class="idea" data-nb-ref-number="724" id="idea724" data-nb-words="38" data-nb-chars="231">Generál Lee Laudon že&nbsp;by&nbsp;rezignoval? Vidím vojáka ve&nbsp;výslužbě, co&nbsp;si&nbsp;konečně odpočal od&nbsp;dynamitu. Šedivé vlasy ostříhané na&nbsp;ježka jsou řídké, růžová pleš z&nbsp;nich prosvítá podobně jako hranatá brada ze&nbsp;strniště na&nbsp;ostře řezané tváři.</span></p>
          <p class="chunk" data-nb-ref-number="718" data-nb-words="15" data-nb-chars="99"><span class="idea" data-nb-ref-number="725" id="idea725" data-nb-words="15" data-nb-chars="99">Slézá ze&nbsp;žebříku. Kvůli spinálnímu korzetu postupuje pomalu. Podle grimas v&nbsp;obličeji to&nbsp;musí bolet.</span></p>
          <p class="chunk" data-nb-ref-number="719" data-nb-words="26" data-nb-chars="165"><span class="idea" data-nb-ref-number="726" id="idea726" data-nb-words="26" data-nb-chars="165">„Vítám vás,“ řekne, když stane v&nbsp;polehané trávě, opře nůžky o&nbsp;kmen, zdánlivě vykročí, ale zůstane stát. Ruka, kterou mi&nbsp;podá na&nbsp;pozdrav, připomíná vojenskou lopatku.</span></p>
          <p class="chunk" data-nb-ref-number="720" data-nb-words="12" data-nb-chars="70"><span class="idea" data-nb-ref-number="727" id="idea727" data-nb-words="12" data-nb-chars="70">Beru za&nbsp;kliku u&nbsp;vrátek. Nemůžu uvěřit. Vždyť jsem ho&nbsp;přišel potrestat.</span></p>
          <p class="chunk" data-nb-ref-number="721" data-nb-words="59" data-nb-chars="332"><span class="idea" data-nb-ref-number="728" id="idea728" data-nb-words="59" data-nb-chars="332">„Pojďte, udělám vám kafe,“ říká generál a&nbsp;staví se&nbsp;tak, jako by&nbsp;mi&nbsp;zastupoval cestu. Tu&nbsp;strnulost snad jen hraje? Mám to&nbsp;k&nbsp;němu nějakých pět kroků, naznačuje mi, kudy mám jít. Zahrada přitom není tak malá, abych si&nbsp;nemohl vybrat sám. „Dostal jste je&nbsp;všecky, co? Ale na&nbsp;mně si&nbsp;nic nevezmete. Pojďte, napijeme se&nbsp;spolu na&nbsp;přátelství.“</span></p>
          <p class="chunk" data-nb-ref-number="722" data-nb-words="79" data-nb-chars="484"><span class="idea" data-nb-ref-number="729" id="idea729" data-nb-words="79" data-nb-chars="484">Vytáhnu z&nbsp;kapsy proutek a&nbsp;švihnu jím o&nbsp;zem. Nic. Udělám krok a&nbsp;švihnu podruhé, připadám si&nbsp;jako blázen. Generál mě&nbsp;sleduje studeným pohledem. Udělám druhý krok a&nbsp;švihnu potřetí. Ozve se&nbsp;rána jako z&nbsp;malorážky. Ve&nbsp;výši mého kolena, ale metr přede mnou, se&nbsp;chvěje zavřená žraločí huba. Železné zuby jsou velké jako dlaň. Po&nbsp;obou stranách sklapnuté pasti vyčnívají z&nbsp;měkké prsti chumáčky kovových hřebíků – další čelisti tu&nbsp;leží neviditelné, rozevřené, čekající. Zelený proutek je&nbsp;vejpůl.</span></p>
          <p class="chunk" data-nb-ref-number="723" data-nb-words="60" data-nb-chars="363"><span class="idea" data-nb-ref-number="730" id="idea730" data-nb-words="60" data-nb-chars="363">Šmik! Jen taktak ucuknu před zobanem zahradních nůžek. I&nbsp;další útok mi&nbsp;míří na&nbsp;oči. Laudon mě&nbsp;tlačí k&nbsp;plotu, špičaté zelené plaňky se&nbsp;mi&nbsp;zapíchnou do&nbsp;žeber. Vytrhnu jednu pravačkou, zatímco levou rukou vykrývám železné rameno nůžek, jež se&nbsp;mi&nbsp;řítilo na&nbsp;hlavu. Při novém Laudonově útoku vrazím plaňku do&nbsp;jejich čelistí, ty&nbsp;se&nbsp;sevřou, ale kůl překousnout nedokážou.</span></p>
          <p class="chunk" data-nb-ref-number="724" data-nb-words="95" data-nb-chars="580"><span class="idea" data-nb-ref-number="731" id="idea731" data-nb-words="95" data-nb-chars="580">Zakroutím dřevem, jako by&nbsp;to&nbsp;byla rukojeť kormidelnického kola, můj protivník vykřikne bolestí a&nbsp;nezbývá mu&nbsp;než roztočené nůžky pustit. Něco se&nbsp;mu&nbsp;přihodí s&nbsp;krkem. Strne, chytne se&nbsp;za&nbsp;hlavu. Blok v&nbsp;páteři? Pokouší se&nbsp;rozepnout sádrový límec, ale nejde to. Každý pohyb rukou znamená novou bolest. Z&nbsp;oken vedlejších žlutých chalup na&nbsp;nás hledí tváře: zleva dvě vykulená děvčátka, zprava rozhořčená stará žena a&nbsp;její otylý syn, který jako by&nbsp;se&nbsp;nemohl rozhodnout, zda vyjít ven a&nbsp;zprostředkovat příměří. Vycením na&nbsp;něj zuby a&nbsp;on&nbsp;zatáhne závěs. Jestli má&nbsp;telefon, jde zavolat policii.</span></p>
          <p class="chunk" data-nb-ref-number="725" data-nb-words="20" data-nb-chars="131"><span class="idea" data-nb-ref-number="732" id="idea732" data-nb-words="20" data-nb-chars="131">Hastrman, jako by&nbsp;se&nbsp;dosud neúčastnil rvačky, opatrně projde mezi nastraženými pastmi. Laudon se&nbsp;nehýbá. Pohybuje jen očima a&nbsp;ústy.</span></p>
          <p class="chunk" data-nb-ref-number="726" data-nb-words="22" data-nb-chars="102"><span class="idea" data-nb-ref-number="733" id="idea733" data-nb-words="22" data-nb-chars="102">„Nebudeš se&nbsp;mi&nbsp;mstít za&nbsp;to, že&nbsp;se&nbsp;bráním,“ říká a&nbsp;je&nbsp;mu&nbsp;sotva rozumět – jako by&nbsp;mu&nbsp;tvář ztuhla mrazem.</span></p>
          <p class="chunk" data-nb-ref-number="727" data-nb-words="9" data-nb-chars="50"><span class="idea" data-nb-ref-number="734" id="idea734" data-nb-words="9" data-nb-chars="50">„Na obranu máš právo. Pykat budeš za&nbsp;něco jiného.“</span></p>
          <p class="chunk" data-nb-ref-number="728" data-nb-words="19" data-nb-chars="111"><span class="idea" data-nb-ref-number="735" id="idea735" data-nb-words="19" data-nb-chars="111">„Jednal jsem na&nbsp;příkaz ředitele, byla to&nbsp;jeho odpovědnost a&nbsp;jeho riziko, já&nbsp;se&nbsp;mu&nbsp;to&nbsp;dokonce snažil rozmluvit.“</span></p>
          <p class="chunk" data-nb-ref-number="729" data-nb-words="6" data-nb-chars="31"><span class="idea" data-nb-ref-number="736" id="idea736" data-nb-words="6" data-nb-chars="31">„Škoda, že&nbsp;se&nbsp;ti&nbsp;to&nbsp;nepovedlo.“</span></p>
          <p class="chunk" data-nb-ref-number="730" data-nb-words="9" data-nb-chars="50"><span class="idea" data-nb-ref-number="737" id="idea737" data-nb-words="9" data-nb-chars="50">„Už ses přece pomstil jim. Jsem já&nbsp;tak důležitej?“</span></p>
          <p class="chunk" data-nb-ref-number="731" data-nb-words="4" data-nb-chars="27"><span class="idea" data-nb-ref-number="738" id="idea738" data-nb-words="4" data-nb-chars="27">„Provedl jsi nový odstřel.“</span></p>
          <p class="chunk" data-nb-ref-number="732" data-nb-words="4" data-nb-chars="19"><span class="idea" data-nb-ref-number="739" id="idea739" data-nb-words="4" data-nb-chars="19">„Je to&nbsp;moje práce.“</span></p>
          <p class="chunk" data-nb-ref-number="733" data-nb-words="5" data-nb-chars="30"><span class="idea" data-nb-ref-number="740" id="idea740" data-nb-words="5" data-nb-chars="30">„Na to&nbsp;se&nbsp;vymlouvají všichni.“</span></p>
          <p class="chunk" data-nb-ref-number="734" data-nb-words="9" data-nb-chars="50"><span class="idea" data-nb-ref-number="741" id="idea741" data-nb-words="9" data-nb-chars="50">„Já o&nbsp;tom posraným lomu nerozhoduju, to&nbsp;snad víš.“</span></p>
          <p class="chunk" data-nb-ref-number="735" data-nb-words="10" data-nb-chars="52"><span class="idea" data-nb-ref-number="742" id="idea742" data-nb-words="10" data-nb-chars="52">„O to&nbsp;smutnější je, že&nbsp;ses podílel na&nbsp;zničení hory.“</span></p>
          <p class="chunk" data-nb-ref-number="736" data-nb-words="8" data-nb-chars="44"><span class="idea" data-nb-ref-number="743" id="idea743" data-nb-words="8" data-nb-chars="44">„Jsem pouhej knecht! Dělám, co&nbsp;se&nbsp;mi&nbsp;řekne.“</span></p>
          <p class="chunk" data-nb-ref-number="737" data-nb-words="8" data-nb-chars="44"><span class="idea" data-nb-ref-number="744" id="idea744" data-nb-words="8" data-nb-chars="44">„S alibisty, jako jsi ty, je&nbsp;třeba zatočit.“</span></p>
          <p class="chunk" data-nb-ref-number="738" data-nb-words="6" data-nb-chars="36"><span class="idea" data-nb-ref-number="745" id="idea745" data-nb-words="6" data-nb-chars="36">„Když mě&nbsp;odděláš, nahradí mě&nbsp;jinej!“</span></p>
          <p class="chunk" data-nb-ref-number="739" data-nb-words="4" data-nb-chars="27"><span class="idea" data-nb-ref-number="746" id="idea746" data-nb-words="4" data-nb-chars="27">„Spoléhám na&nbsp;jeho svědomí.“</span></p>
          <p class="chunk" data-nb-ref-number="740" data-nb-words="13" data-nb-chars="76"><span class="idea" data-nb-ref-number="747" id="idea747" data-nb-words="13" data-nb-chars="76">„Cha, cha! Mý&nbsp;svědomí je&nbsp;čistý. Poslouchám svý nadřízený a&nbsp;hledím si&nbsp;svýho.“</span></p>
          <p class="chunk" data-nb-ref-number="741" data-nb-words="5" data-nb-chars="26"><span class="idea" data-nb-ref-number="748" id="idea748" data-nb-words="5" data-nb-chars="26">„A zasloužíš za&nbsp;to&nbsp;trest.“</span></p>
          <p class="chunk" data-nb-ref-number="742" data-nb-words="4" data-nb-chars="17"><span class="idea" data-nb-ref-number="749" id="idea749" data-nb-words="4" data-nb-chars="17">„Jak to? Jak to?“</span></p>
          <p class="chunk" data-nb-ref-number="743" data-nb-words="23" data-nb-chars="141"><span class="idea" data-nb-ref-number="750" id="idea750" data-nb-words="23" data-nb-chars="141">„Jsi člověk. Kdo jiný má&nbsp;rozpoznat zlo, když se&nbsp;mu&nbsp;staví před oči? Neupozornit na&nbsp;ně&nbsp;znamená tichý souhlas. Tichý souhlas znamená spoluvinu.“</span></p>
          <p class="chunk" data-nb-ref-number="744" data-nb-words="4" data-nb-chars="29"><span class="idea" data-nb-ref-number="751" id="idea751" data-nb-words="4" data-nb-chars="29">„Takhle nemluví žádný právo.“</span></p>
          <p class="chunk" data-nb-ref-number="745" data-nb-words="16" data-nb-chars="99"><span class="idea" data-nb-ref-number="752" id="idea752" data-nb-words="16" data-nb-chars="99">„To je&nbsp;škoda. Nejsi-li natolik člověk, abys zabránil zlu, bude lepší, když se&nbsp;vrátíš mezi zvířata.“</span></p>
          <p class="chunk" data-nb-ref-number="746" data-nb-words="9" data-nb-chars="54"><span class="idea" data-nb-ref-number="753" id="idea753" data-nb-words="9" data-nb-chars="54">„Mám platit jenom za&nbsp;poslušnost? Za&nbsp;tu&nbsp;mám chcípnout?“</span></p>
          <p class="chunk" data-nb-ref-number="747" data-nb-words="38" data-nb-chars="218"><span class="idea" data-nb-ref-number="754" id="idea754" data-nb-words="38" data-nb-chars="218">„Byl jsi věrný Otrlův vořech, panáčkoval jsi, když ti&nbsp;přikázal, ochotný vraždit pro morkovou kost. V&nbsp;aportování jsi byl mistrem nad mistry. I&nbsp;ten obojek ti&nbsp;sluší,“ ukážu na&nbsp;korzet, „jako psovi uši. Ať&nbsp;je&nbsp;tedy po&nbsp;tvém.“</span></p>
          <p class="chunk" data-nb-ref-number="748" data-nb-words="60" data-nb-chars="335"><span class="idea" data-nb-ref-number="755" id="idea755" data-nb-words="60" data-nb-chars="335">Pak natáhnu paži se&nbsp;zlomeným prutem a&nbsp;dotknu se&nbsp;jeho spánku. Lee Laudon padá na&nbsp;všechny čtyři, bolest a&nbsp;strnulost jsou pryč. Oběhne mě&nbsp;po&nbsp;nohou a&nbsp;po&nbsp;rukou, začmuchá u&nbsp;mých bot a&nbsp;běží ke&nbsp;stromu. Cestou se&nbsp;instinktivně vyhne nastraženým pastem, dokonce na&nbsp;ně&nbsp;štěkne. U&nbsp;jabloně zvedne nohu – a&nbsp;v&nbsp;rozkroku montérek se&nbsp;rozlije tmavá skvrna.</span></p>
          <p class="chunk" data-nb-ref-number="749" data-nb-words="35" data-nb-chars="193"><span class="idea" data-nb-ref-number="756" id="idea756" data-nb-words="35" data-nb-chars="193">Ohlédnu se. Hastrman zůstal kdovíkde a&nbsp;jsem tomu rád. Lámu zbytek proutku na&nbsp;malé kousky, které pak rozhodím po&nbsp;zahrádce. Až&nbsp;ty&nbsp;kusy někdo spojí, až&nbsp;se&nbsp;jizva v&nbsp;hoře zhojí – potom kouzlo pomine.</span></p>
        </section>
        <section>
          <p class="chunk" data-nb-ref-number="750" data-nb-words="23" data-nb-chars="173"><span class="idea" data-nb-ref-number="757" id="idea757" data-nb-words="23" data-nb-chars="173">Třicátého prosince se&nbsp;dočítám v&nbsp;novinách, že&nbsp;ministr životního prostředí podepsal ministrovi průmyslu výjimečný souhlas s&nbsp;dotěžením naleziště čediče v&nbsp;lokalitě vrchu Vlhošť.</span></p>
          <p class="chunk" data-nb-ref-number="751" data-nb-words="13" data-nb-chars="107"><span class="idea" data-nb-ref-number="758" id="idea758" data-nb-words="13" data-nb-chars="107">V&nbsp;chráněné krajinné oblasti, v&nbsp;posledním zeleném koutě zneužitých, odnesených, rozprodaných severních Čech.</span></p>
        </section>
        <section>
          <p class="chunk" data-nb-ref-number="752" data-nb-words="7" data-nb-chars="34"><span class="idea" data-nb-ref-number="759" id="idea759" data-nb-words="7" data-nb-chars="34">Silvestr na&nbsp;dně, Nový rok na&nbsp;vodě.</span></p>
          <p class="chunk" data-nb-ref-number="753" data-nb-words="71" data-nb-chars="514"><span class="idea" data-nb-ref-number="760" id="idea760" data-nb-words="71" data-nb-chars="514">Noviny přinesly zprávu o&nbsp;jedné fantastické smečce jmen. Na&nbsp;místo Mastila byl jmenován doktor práv jménem Novák, na&nbsp;místo Kostryby nějaký Novotný, absolvent ekonomie. Na&nbsp;báňském úřadě v&nbsp;České Lípě zasedl do&nbsp;ředitelského křesla inženýr Nový, v&nbsp;představenstvu Titanie se&nbsp;objevila majetná a&nbsp;všemi respektovaná paní Novosibirská – zbrusu nová předsedkyně. Výkonným ředitelem byl ustanoven inženýr Novopečený, řízením odstřelů byl pověřen jeho synovec, nadstrážmistr Neumann – policejní pyrotechnik v&nbsp;invalidním důchodu.</span></p>
          <p class="chunk" data-nb-ref-number="754" data-nb-words="24" data-nb-chars="127"><span class="idea" data-nb-ref-number="761" id="idea761" data-nb-words="24" data-nb-chars="127">V&nbsp;úterý mě&nbsp;smete vlna vzteku a&nbsp;žene mě&nbsp;do&nbsp;Prahy, držím se&nbsp;uprostřed dravého proudu a&nbsp;nesmím váhat, aby se&nbsp;přese mne nepřevalil.</span></p>
          <p class="chunk" data-nb-ref-number="755" data-nb-words="40" data-nb-chars="259"><span class="idea" data-nb-ref-number="762" id="idea762" data-nb-words="40" data-nb-chars="259">Automobil protestuje drnčením, kašláním a&nbsp;klepáním, kabina se&nbsp;otřásá v&nbsp;ledovém větru a&nbsp;jen taktak dohání podvozek, který jí&nbsp;míní ujet, zatímco motor se&nbsp;rozhoduje, na&nbsp;čí&nbsp;stranu se&nbsp;přidat. Plynový pedál leží naznak, hastrmanova noha mu&nbsp;nelítostně přišlápla krk.</span></p>
          <p class="chunk" data-nb-ref-number="756" data-nb-words="57" data-nb-chars="373"><span class="idea" data-nb-ref-number="763" id="idea763" data-nb-words="57" data-nb-chars="373">Kapsa mé&nbsp;bundy je&nbsp;naditá památeční ocelí, poslední upomínkou na&nbsp;ředitele Titanie. Ocel je&nbsp;naditá olovem. Pět nábojů v&nbsp;zásobníku a&nbsp;jeden v&nbsp;komoře. Zbytek jsem na&nbsp;vzdálenost deseti metrů vystřílel do&nbsp;plechové cedule s&nbsp;nápisem <strong>NEPOVOLANÝM VSTUP ZAKÁZÁN</strong>, přidrátované k&nbsp;visacím zámkům na&nbsp;bráně Nových spojených mlýnů. Spoušť jsem mačkal prostředníkem a&nbsp;pokaždé jsem se&nbsp;strefil.</span></p>
          <p class="chunk" data-nb-ref-number="757" data-nb-words="12" data-nb-chars="65"><span class="idea" data-nb-ref-number="764" id="idea764" data-nb-words="12" data-nb-chars="65">Nevím, jak to&nbsp;provedu, ale musím to&nbsp;provést. Jsem k&nbsp;tomu povolán.</span></p>
        </section>
        <section>
          <p class="chunk" data-nb-ref-number="758" data-nb-words="173" data-nb-chars="1105"><span class="idea" data-nb-ref-number="765" id="idea765" data-nb-words="173" data-nb-chars="1105">Vjíždím na&nbsp;území hlavního města, namísto do&nbsp;přecpaného středu mířím po&nbsp;výpadovce na&nbsp;jih, u&nbsp;gigantické spalovny stojící uprostřed rumišť zabočuji do&nbsp;metropole z&nbsp;východu. Budova ministerstva, které je&nbsp;státní správou považováno za&nbsp;nejméně důležité, stojí mimo atraktivní centrum města, v&nbsp;rozlehlé rezidenční čtvrti zvané Eden. Je&nbsp;to&nbsp;bývalá periferie, dnes se&nbsp;však počítá mezi lepší adresy. Je&nbsp;tu&nbsp;i&nbsp;jeden stadion a&nbsp;jedna fabrika, kolem železniční dráhy jsou rozsáhlá lada, která kdysi hostila věhlasný lunapark. Spousty místa se&nbsp;mi&nbsp;jen hodí do&nbsp;plánu: budu mít lepší manévrovací prostor a&nbsp;volnější cestu k&nbsp;úniku. Mám v&nbsp;úmyslu primitivní a&nbsp;účinnou akci: vyčkávat v&nbsp;některé z&nbsp;hospod poblíž objektu, dokud ministr nevyjde před budovu. Jistě bude mít ochranku, ale ta&nbsp;ho&nbsp;nemůže zaštiťovat zepředu, kde budou novináři. Po&nbsp;kontroverzním rozhodnutí o&nbsp;Vlhošti jich tam bude celý houf. Nepochybně ho&nbsp;zdrží. A&nbsp;jakmile Petr Kučala otevře ústa, aby se&nbsp;vykroutil z&nbsp;odpovědnosti a&nbsp;svedl vinu na&nbsp;ministra průmyslu a&nbsp;na&nbsp;lobbisty, já, ukrytý mezi žurnalisty a&nbsp;mikrofony, pošlu svou žhavou odpověď rovnou do&nbsp;věrolomného chřtánu.</span></p>
          <p class="chunk" data-nb-ref-number="759" data-nb-words="25" data-nb-chars="158"><span class="idea" data-nb-ref-number="766" id="idea766" data-nb-words="25" data-nb-chars="158">Mrknu na&nbsp;hastrmana, zda schvaluje můj plán. Ale sedadlo spolujezdce je&nbsp;prázdné. Zůstává uvnitř, cítím jeho studené slizké prsty na&nbsp;srdci. Sedí tam jak zašitý.</span></p>
          <p class="chunk" data-nb-ref-number="760" data-nb-words="45" data-nb-chars="293"><span class="idea" data-nb-ref-number="767" id="idea767" data-nb-words="45" data-nb-chars="293">Na&nbsp;okraji vozovky se&nbsp;zvedají z&nbsp;prachu mátohy pochyb a&nbsp;s&nbsp;vystrčeným palcem se&nbsp;pokoušejí stopovat. Nemusím zpomalit ani zastavit, aby mi&nbsp;škvírou mezi dvířky a&nbsp;pootevřeným okýnkem nepropluly jejich rozechvělé vodnaté siluety do&nbsp;kabiny – bezostyšně a&nbsp;nelítostně, jako by&nbsp;je&nbsp;vyslal samotný Odradek.</span></p>
          <p class="chunk" data-nb-ref-number="761" data-nb-words="20" data-nb-chars="119"><span class="idea" data-nb-ref-number="768" id="idea768" data-nb-words="20" data-nb-chars="119">Pistole v&nbsp;mé&nbsp;kapse těžkne. Když ji&nbsp;vezmu zkusmo do&nbsp;ruky a&nbsp;zaklesnu prostředník do&nbsp;lučíku spouště, nedokážu ji&nbsp;zvednout.</span></p>
          <p class="chunk" data-nb-ref-number="762" data-nb-words="83" data-nb-chars="553"><span class="idea" data-nb-ref-number="769" id="idea769" data-nb-words="83" data-nb-chars="553">Má&nbsp;předtucha byla správná. Když dojedu k&nbsp;budově ministerstva, musím zastavit před policejním zátarasem. Strážník píská na&nbsp;píšťalku a&nbsp;ukazuje, kam mám odbočit a&nbsp;nezdržovat. Doprava je&nbsp;odkloněna do&nbsp;dvou protichůdných směrů, na&nbsp;Vinohrady a&nbsp;na&nbsp;Bohdalec. Vozovku blokuje demonstrující mládež. Zařazuji jedničku a&nbsp;stáčím vůz k&nbsp;Vinohradům, pomalu objíždím hlučící dav, mezi činžáky si&nbsp;nacházím volné parkovací místo. Když zamykám vůz, zpětně si&nbsp;uvědomím, co&nbsp;jsem udělal, než jsem vystoupil: nabitou zbraň jsem vytáhl z&nbsp;kapsy a&nbsp;zaklapl ji&nbsp;v&nbsp;odkládací přihrádce.</span></p>
          <p class="chunk" data-nb-ref-number="763" data-nb-words="214" data-nb-chars="1385"><span class="idea" data-nb-ref-number="770" id="idea770" data-nb-words="214" data-nb-chars="1385">Je&nbsp;to&nbsp;prazvláštní demonstrace. Namísto transparentů si&nbsp;všichni ti&nbsp;mladí lidé přinesli matrace. A&nbsp;taky slamníky, rohože, campingové podložky všeho druhu. Jako by&nbsp;před budovou ministerstva chtěli v&nbsp;nevlídném lednovém počasí přespat. Jsou to&nbsp;Děti vody, jejich řady se&nbsp;od&nbsp;podzimu nápadně rozrostly. Odhaduji tu&nbsp;přelévající se, šumící lidskou plazmu na&nbsp;dobrých pět tisíc duší. Pět tisíc spravedlivých! Na&nbsp;mé&nbsp;otázky nikdo neodpovídá. Pár tváří poznávám, jsou to&nbsp;lidé, s&nbsp;nimiž jsem se&nbsp;seznámil na&nbsp;podzim. Tato kmenová skupinka se&nbsp;drží poblíž schodiště před hlavním vchodem a&nbsp;vyjednává s&nbsp;policisty. Slyším útržky vět, ze&nbsp;sporu vyplývá, že&nbsp;demonstrace byla ohlášená. Ozve se&nbsp;mně dobře známý, rozvážný a&nbsp;nenápadně autoritativní hlas Tomáše Mora. „Ale o&nbsp;blokádě komunikací a&nbsp;ministerstva nepadlo ani slovo!“ řve na&nbsp;něj policejní náčelník. „To by&nbsp;obvodní úřad neschválil ani na&nbsp;apríla.“ Snažím se&nbsp;k&nbsp;Tomášovi prodrat a&nbsp;při případném útoku policistů ho&nbsp;ochránit, ale vždy, když najdu mezi jeho stoupenci uličku, postaví se&nbsp;mi&nbsp;do&nbsp;cesty matrace nebo slamník – hradba měkká, téměř přátelská, nesmlouvavě neprostupná. Ti, co&nbsp;je&nbsp;před sebou drží jako štíty, mě&nbsp;schválně nepouštějí dál. Ze&nbsp;všech oken budovy hledí na&nbsp;to&nbsp;srocení vyděšené obličeje. Ve&nbsp;velkém okně v&nbsp;třetím patře rozeznávám zachmuřenou tvář ministra životního prostředí. Když si&nbsp;na&nbsp;něj demonstranti začnou ukazovat, obličej zmizí za&nbsp;záclonou.</span></p>
          <p class="chunk" data-nb-ref-number="764" data-nb-words="34" data-nb-chars="217"><span class="idea" data-nb-ref-number="771" id="idea771" data-nb-words="34" data-nb-chars="217">Policejní náčelník dává demonstrantům čtvrt hodiny na&nbsp;vyklizení vozovky před ministerstvem, jinak prý povolá posily. Zatím to&nbsp;není než plané vyhrožování, uniforem je&nbsp;tu&nbsp;jen pár a&nbsp;ty&nbsp;mají co&nbsp;dělat s&nbsp;rozzuřenými řidiči.</span></p>
          <p class="chunk" data-nb-ref-number="765" data-nb-words="56" data-nb-chars="332"><span class="idea" data-nb-ref-number="772" id="idea772" data-nb-words="56" data-nb-chars="332">Náhle se&nbsp;policejní kordon před prosklenými dveřmi rozestupuje a&nbsp;nad schodištěm stane sám Petr Kučala. Je&nbsp;bledý a&nbsp;klepou se&nbsp;mu&nbsp;ruce, ale jeho odvaha si&nbsp;zaslouží obdiv. Zdá se, že&nbsp;ho&nbsp;nikdo neregistruje. A&nbsp;pak se&nbsp;vpředu zvedne zafačovaná ruka a&nbsp;ukáže jeho směrem. Okamžitě se&nbsp;ozve ohlušující hvízdot. Zacpávám si&nbsp;spolu s&nbsp;ministrem uši.</span></p>
          <p class="chunk" data-nb-ref-number="766" data-nb-words="85" data-nb-chars="569"><span class="idea" data-nb-ref-number="773" id="idea773" data-nb-words="85" data-nb-chars="569">Kučala něco volá, jeho úzká ptačí ústa se&nbsp;němě otvírají za&nbsp;nesnesitelného pískotu. Náhle k&nbsp;němu vystupuje Tomáš Mor a&nbsp;znovu zvedá pravici, která jak kouzlem utíná hluk. Nastává ohromující ticho, skoro stejně neuvěřitelné jako předchozí ryk. I&nbsp;policisté se&nbsp;překvapeně otáčejí, takovou poslušnost neznají, nerozumějí moci, jíž lidé podléhají ochotně a&nbsp;dobrovolně; zatímco pro Děti vody jsou poslušnost a&nbsp;neposlušnost jedním či&nbsp;oním vyjádřením svobody, policajtská mysl má&nbsp;poslušnost za&nbsp;povinnost a&nbsp;neposlušnost za&nbsp;trestný čin. Tohle nemůže pochopit. A&nbsp;já&nbsp;jsem tím nadšen.</span></p>
          <p class="chunk" data-nb-ref-number="767" data-nb-words="139" data-nb-chars="898"><span class="idea" data-nb-ref-number="774" id="idea774" data-nb-words="139" data-nb-chars="898">Tomáš září. Jeho nezralost a&nbsp;naivita se&nbsp;najednou jeví jako sympatický idealismus, jeho nezatíženost minulostí je&nbsp;náhle tím správným předpokladem k&nbsp;ozdravení současnosti, k&nbsp;tomu, aby budoucnost vůbec mohla přijít. Ministr životního prostředí, přestože je&nbsp;o&nbsp;pár let starší, na&nbsp;něj hledí jako marnotratný syn na&nbsp;kněze, jako nezodpovědný držitel světské moci, který se&nbsp;ocitl před papežským soudem. Podává Tomášovi ruku, ten ji&nbsp;nepřijímá a&nbsp;ukazuje na&nbsp;dveře. Chvíli se&nbsp;dohadují, podle gestikulace trvá Mor na&nbsp;tom, aby s&nbsp;ním byli vpuštěni jeho nejbližší spolupracovníci. Policisté o&nbsp;tom nechtějí ani slyšet, ministr se&nbsp;přimluví za&nbsp;demonstranty. A&nbsp;náčelník na&nbsp;to&nbsp;jako v&nbsp;omámení smyslů přitaká. Kučala vypadá spokojeně, Mor nasadil neproniknutelný výraz. Ve&nbsp;vzduchu je&nbsp;napětí. Matrace v&nbsp;rukou davu se&nbsp;zhoupnou jako vory na&nbsp;vlnách. Ministr a&nbsp;jeho suita zmizí v&nbsp;osvětleném vchodě v&nbsp;doprovodu deseti Dětí vody.</span></p>
          <p class="chunk" data-nb-ref-number="768" data-nb-words="154" data-nb-chars="958"><span class="idea" data-nb-ref-number="775" id="idea775" data-nb-words="154" data-nb-chars="958">Mezitím se&nbsp;před budovou začalo budovat. Neuvěřitelnou rychlostí se&nbsp;tu&nbsp;vrší kupka, kupa, hotová hora z&nbsp;tisíců matrací a&nbsp;slamníků, jako by&nbsp;se&nbsp;tu&nbsp;mladí lidé rozhodli bivakovat a&nbsp;zatím si&nbsp;odkládají věci na&nbsp;jedno střežené místo. Děti vody si&nbsp;počínají jako mravenci, s&nbsp;cílevědomou důsledností a&nbsp;neomylnou dovedností být v&nbsp;každém okamžiku na&nbsp;správném místě, tak, aby nikdo nepřekážel ostatním a&nbsp;neomezil je&nbsp;v&nbsp;pohybu. Balanc mezi jejich svobodou a&nbsp;smyslem pro pořádek je&nbsp;hoden obdivu, dívám se&nbsp;na&nbsp;všechny ty&nbsp;lidské řetězce, vzpomínaje na&nbsp;desítky potoků a&nbsp;bystřin, co&nbsp;se&nbsp;jako stříbrní hádci vinuly z&nbsp;Vlhoště. Stojím uprostřed kmitajícího usměvavého davu a&nbsp;nedostanu jedinou ránu ostrým loktem. Na&nbsp;mé&nbsp;otázky nikdo neodpovídá, slyším jen samé „dočkej času, bratře“, a&nbsp;když v&nbsp;rozčilení vezmu za&nbsp;rameno a&nbsp;zastavím v&nbsp;půli kroku dlouhovlasou dívku, která se&nbsp;k&nbsp;hromadě žene se&nbsp;zelenobílou pruhovanou duchnou, dočkám se&nbsp;jen vypláznutého jazyka. Je&nbsp;to&nbsp;Alice. Asi mě&nbsp;nepoznala.</span></p>
          <p class="chunk" data-nb-ref-number="769" data-nb-words="144" data-nb-chars="857"><span class="idea" data-nb-ref-number="776" id="idea776" data-nb-words="144" data-nb-chars="857">Uběhne deset minut. Lze si&nbsp;jen domyslet, co&nbsp;se&nbsp;děje uvnitř. Policejní náčelník se&nbsp;vzpamatoval. Rozčilením si&nbsp;hryže rukáv, slyším ho&nbsp;volat na&nbsp;své muže, aby vzali ministerstvo útokem. Zdá se, že&nbsp;mu&nbsp;až&nbsp;nyní přišlo na&nbsp;mysl, co&nbsp;všechno by&nbsp;rozezlení mladí lidé mohli Kučalovi udělat. Nechápe, jak si&nbsp;mohl počínat tak lehkomyslně. Jeho obličej rudne, tlusté prsty rozepínají vrchní knoflíky uniformy, oči těkají ze&nbsp;strany na&nbsp;stranu v&nbsp;touze se&nbsp;někam schovat. Narazí na&nbsp;můj upřený pohled a&nbsp;uhnou, jako by&nbsp;dostaly ránu. Náčelník se&nbsp;chytne za&nbsp;srdce a&nbsp;zavrávorá, opře se&nbsp;o&nbsp;sloup a&nbsp;promne si&nbsp;dlaněmi spánky. Když na&nbsp;něm chtějí další rozkazy, pouze zakroutí hlavou. Komando policajtů s&nbsp;obušky a&nbsp;pistolemi v&nbsp;rukou zůstává nerozhodně stát. Šedým dnem poletuje drobný sníh a&nbsp;usazuje se&nbsp;na&nbsp;tlusté a&nbsp;měkké pestrobarevné hoře jako ranní jinovatka na&nbsp;chlumu, který tu&nbsp;stál věky.</span></p>
          <p class="chunk" data-nb-ref-number="770" data-nb-words="110" data-nb-chars="667"><span class="idea" data-nb-ref-number="777" id="idea777" data-nb-words="110" data-nb-chars="667">Diskuse v&nbsp;budově ministerstva vezme rychlý konec, aktéři se&nbsp;nedohodli. Ve&nbsp;třetím patře se&nbsp;otvírá veliké okno Kučalovy kanceláře, moře hlav opět ztichne a&nbsp;sleduje děsivé divadlo: nad parapet se&nbsp;právě vysunuly dvě nohy, třepou se&nbsp;v&nbsp;smrtelném děsu, nejprve spadne pravá polobotka a&nbsp;potom levá, Kučala teď sedí na&nbsp;okenní římse a&nbsp;pootočený dovnitř bojuje se&nbsp;svými vrahy, zahlédnu i&nbsp;zarputilý obličej Tomáše Mora, který nebožákovi ještě stačí vysvětlit, jak má&nbsp;padat, aby si&nbsp;nezlomil vaz. A&nbsp;pak dvacítka rukou postrčí oběť vpřed a&nbsp;ta&nbsp;se&nbsp;střemhlav řítí dolů. Trvá to&nbsp;zlomek vteřiny. Tělo udělá ve&nbsp;vzduchu přemet a&nbsp;s&nbsp;dutým žuchnutím dopadne na&nbsp;bílou peřinu se&nbsp;zelenými pruhy.</span></p>
          <p class="chunk" data-nb-ref-number="771" data-nb-words="60" data-nb-chars="363"><span class="idea" data-nb-ref-number="778" id="idea778" data-nb-words="60" data-nb-chars="363">Defenestrace je&nbsp;to&nbsp;hebká a&nbsp;přátelská. Kučala se&nbsp;po&nbsp;dopadu skutálí až&nbsp;na&nbsp;úpatí umělého kopce a&nbsp;rozplácne se&nbsp;na&nbsp;zasněženém chodníku. Uvítá ho&nbsp;salva smíchu a&nbsp;bouřlivý potlesk, do&nbsp;budovy se&nbsp;ženou policajti, jejichž náčelník se&nbsp;právě v&nbsp;mdlobách poroučel na&nbsp;kamenné schodiště. Brečím radostí. Na&nbsp;tenhle happening Dětí vody je&nbsp;i&nbsp;hastrman krátký a&nbsp;nezbývá mu&nbsp;než žasnout.</span></p>
          <p class="chunk" data-nb-ref-number="772" data-nb-words="21" data-nb-chars="138"><span class="idea" data-nb-ref-number="779" id="idea779" data-nb-words="21" data-nb-chars="138">Nezbývá mi&nbsp;než žasnout? Jsem skutečně tak vyřízený, že&nbsp;nedokážu učinit gesto srovnatelné s&nbsp;nebezpečným žertem najád a&nbsp;tritonů Tomáše Mora?</span></p>
        </section>
        <section>
          <p class="chunk" data-nb-ref-number="773" data-nb-words="50" data-nb-chars="334"><span class="idea" data-nb-ref-number="780" id="idea780" data-nb-words="50" data-nb-chars="334">Týden po&nbsp;své „sametové defenestraci“, jak teroristický čin označila média, ministr životního prostředí odstoupil a&nbsp;představil svého nástupce, RNDr. Boleslava Novinu. Než k&nbsp;tomu došlo, udělal Petr Kučala jednu důležitou věc: odvolal své rozhodnutí ve&nbsp;věci těžby na&nbsp;hoře Vlhošť a&nbsp;na&nbsp;otázku jejího srovnání se&nbsp;zemí odpověděl rozhodné ne.</span></p>
          <p class="chunk" data-nb-ref-number="774" data-nb-words="50" data-nb-chars="286"><span class="idea" data-nb-ref-number="781" id="idea781" data-nb-words="50" data-nb-chars="286">Žádné ne&nbsp;v&nbsp;dějinách této země nemělo takový zvuk a&nbsp;takový význam. Jako by&nbsp;se&nbsp;ho&nbsp;Češi naučili konečně správně používat. Vždyť bylo vysloveno na&nbsp;obranu toho, oč&nbsp;jsme se&nbsp;nezasloužili, toho, jež je&nbsp;stvořeno pro sebe samo, toho, co&nbsp;je&nbsp;nám poskytováno nanejvýš jako cíl k&nbsp;povznesení a&nbsp;obdivu.</span></p>
          <p class="chunk" data-nb-ref-number="775" data-nb-words="97" data-nb-chars="561"><span class="idea" data-nb-ref-number="782" id="idea782" data-nb-words="97" data-nb-chars="561">Děti vody předvedly byrokratům svou moc. Mohly ministra unést a&nbsp;vydírat stát, aby dal od&nbsp;přírody ruce pryč a&nbsp;přestal s&nbsp;ní&nbsp;zacházet jako s&nbsp;dojnou krávou. Neudělaly to. Měly ministra v&nbsp;hrsti, ale nesevřely svou dlaň, aby z&nbsp;něj spolu s&nbsp;krví vymáčkly odpověď, již chtěly slyšet. Ne. Ony místo toho předvedly svou dokonalou němohru: „Hle, jak jsme silné, a&nbsp;přece neničíme, hle, můžeme zabít, a&nbsp;přece necháváme žít.“ Předvedly státu, jak se&nbsp;má&nbsp;chovat ke&nbsp;všemu, co&nbsp;se&nbsp;samo nedovede bránit, ale co&nbsp;se&nbsp;nesmí za&nbsp;žádných okolností ztratit ze&nbsp;světa, jenž nám byl propůjčen.</span></p>
          <p class="chunk" data-nb-ref-number="776" data-nb-words="16" data-nb-chars="101"><span class="idea" data-nb-ref-number="783" id="idea783" data-nb-words="16" data-nb-chars="101">Hastrman, rytíř a&nbsp;ochránce těchto statků, je&nbsp;najednou zbytečný. Člověk se&nbsp;probudil a&nbsp;zastal dílo sám.</span></p>
          <p class="chunk" data-nb-ref-number="777" data-nb-words="10" data-nb-chars="56"><span class="idea" data-nb-ref-number="784" id="idea784" data-nb-words="10" data-nb-chars="56">Obětoval se. Tomáš Mor čeká na&nbsp;soud v&nbsp;pankrácké věznici.</span></p>
          <p class="chunk" data-nb-ref-number="778" data-nb-words="4" data-nb-chars="20"><span class="idea" data-nb-ref-number="785" id="idea785" data-nb-words="4" data-nb-chars="20">Chápu to&nbsp;jako výzvu.</span></p>
        </section>
        <section>
          <p class="chunk" data-nb-ref-number="779" data-nb-words="44" data-nb-chars="245"><span class="idea" data-nb-ref-number="786" id="idea786" data-nb-words="44" data-nb-chars="245">Zjevil se&nbsp;mi&nbsp;Odradek, bylo to&nbsp;v&nbsp;noci ze&nbsp;středy na&nbsp;čtvrtek pětadvacátého ledna, den, kdy oni slaví obrácení svatého Pavla. Přišel si&nbsp;pro mě&nbsp;jako ten druhý. Ode dna vyplul veliký losos. Nad očima mu&nbsp;plála bílá svíce, zubatá huba mě&nbsp;hrozila pozřít.</span></p>
          <p class="chunk" data-nb-ref-number="780" data-nb-words="21" data-nb-chars="106"><span class="idea" data-nb-ref-number="787" id="idea787" data-nb-words="21" data-nb-chars="106">Pária už&nbsp;ví, co&nbsp;si&nbsp;počít, aby se&nbsp;v&nbsp;činech vyrovnal člověku. Tušil to&nbsp;po&nbsp;celý čas, měl jenom zastřený zrak.</span></p>
          <p class="chunk" data-nb-ref-number="781" data-nb-words="25" data-nb-chars="129"><span class="idea" data-nb-ref-number="788" id="idea788" data-nb-words="25" data-nb-chars="129">Dej, o&nbsp;čem doma nevíš, řekla mi&nbsp;kdysi Kateřina. Sen se&nbsp;přetrhl vejpůl a&nbsp;já&nbsp;se&nbsp;probudil. Cítím se&nbsp;připraven dát, o&nbsp;čem doma nevím.</span></p>
        </section>
        <section>
          <p class="chunk" data-nb-ref-number="782" data-nb-words="32" data-nb-chars="224"><span class="idea" data-nb-ref-number="789" id="idea789" data-nb-words="32" data-nb-chars="224">Pod zlatým nebem je&nbsp;krajina černá – ikonoklastova madona spálená plamenem, posekaná širočinou. Jsem rád, že&nbsp;vykradené kopce zakrývá noc. Silnice se&nbsp;klikatí počínajícím soumrakem, milosrdná i&nbsp;k&nbsp;adresám těch nejmenších vesnic.</span></p>
          <p class="chunk" data-nb-ref-number="783" data-nb-words="31" data-nb-chars="161"><span class="idea" data-nb-ref-number="790" id="idea790" data-nb-words="31" data-nb-chars="161">Cesty si&nbsp;vybírám úzké a&nbsp;plné děr, jen o&nbsp;málo lepší, než jsou ty&nbsp;polní a&nbsp;lesní. Vždycky se&nbsp;nakonec stočí na&nbsp;sever. Ale spěchat, zdá se&nbsp;mi, znamená znova chybovat.</span></p>
          <p class="chunk" data-nb-ref-number="784" data-nb-words="83" data-nb-chars="473"><span class="idea" data-nb-ref-number="791" id="idea791" data-nb-words="83" data-nb-chars="473">Paprsky slunce jsou rovné jako vodní hladina, pronikají do&nbsp;auta ze&nbsp;strany a&nbsp;oslepují mi&nbsp;jedno oko. Hora se&nbsp;zvedá nad krajem a&nbsp;osvětlena ze&nbsp;západu ukazuje svou dvojí tvář: ke&nbsp;mně otáčí tu&nbsp;poničenou, ke&nbsp;slunci tu&nbsp;zdravou. Čím kratší je&nbsp;den, tím větší stín pokryje dutinu po&nbsp;vyrvaných útrobách. Když se&nbsp;pak slunce ponoří za&nbsp;obzor, silueta hory docela ztemní, až&nbsp;na&nbsp;světlý cíp ulomené skály na&nbsp;západě, v&nbsp;houstnoucí tmě se&nbsp;tenčící do&nbsp;podoby kamenného srpu. Potom se&nbsp;úplně setmí.</span></p>
          <p class="chunk" data-nb-ref-number="785" data-nb-words="201" data-nb-chars="1170"><span class="idea" data-nb-ref-number="792" id="idea792" data-nb-words="201" data-nb-chars="1170">Jsem okouzlen. Pod přehradní hladinou se&nbsp;míhají světla, zůstávají i&nbsp;poté, co&nbsp;na&nbsp;hrázi zhasnu reflektory, aby se&nbsp;ve&nbsp;vodě neodrážely a&nbsp;neklamaly mě. Potmě se&nbsp;vůz šine po&nbsp;náspu, provázen září, pro niž nehybná hlubina neskýtá vysvětlení ani ospravedlnění – slunce zapadlo, měsíc vyjde teprve před půlnocí. A&nbsp;tváří v&nbsp;tvář žlutému reji pod hladinou zatím ochabují hvězdy. Nahoře tma a&nbsp;dole na&nbsp;samém dně: skuliny světla všech odstínů jantaru. Hladina se&nbsp;otvírá. Teď je&nbsp;vidím jasně: přízraky z&nbsp;močálů Koňského rybníka jsou tady pořád. Bylo bláhové myslet si, že&nbsp;je&nbsp;něco dokáže vystrnadit. Vědí, k&nbsp;čemu se&nbsp;chystám. Jdou mi&nbsp;to&nbsp;překazit. Nemohou mi&nbsp;zapomenout můj dávný podvod. Těší se&nbsp;na&nbsp;krvavou oběť; troufalou náhražku, již jsem jim podstrčil, mi&nbsp;jdou vrátit i&nbsp;s&nbsp;úroky. Bludičky stoupají ode dna a&nbsp;něco nesou. V&nbsp;trsech smolných světel se&nbsp;z&nbsp;vody pod břehem zvedá sinalá ruka, odpadávají z&nbsp;ní&nbsp;kusy bahna jako malomocné maso. O&nbsp;kus dál trčí z&nbsp;vody noha, protahuje se&nbsp;a&nbsp;láme se&nbsp;v&nbsp;kloubech, váhne se&nbsp;v&nbsp;koleni hned na&nbsp;jednu, hned na&nbsp;druhou stranu. Mezi rukou a&nbsp;nohou se&nbsp;v&nbsp;dvojitém světelném věnci vynořuje hlava s&nbsp;dlouhými vlasy podobnými chaluhám, jež v&nbsp;cárech zahalují utonulé tvář.</span></p>
          <p class="chunk" data-nb-ref-number="786" data-nb-words="61" data-nb-chars="354"><span class="idea" data-nb-ref-number="793" id="idea793" data-nb-words="61" data-nb-chars="354">Nastartuji motor a&nbsp;rozsvítím světlomety, mátožiny v&nbsp;jejich záři matní a&nbsp;ztrácejí na&nbsp;skutečnosti. Je&nbsp;mi&nbsp;stydno, že&nbsp;se&nbsp;jich ve&nbsp;svém věku dovedu bát. Měl jsem je&nbsp;ale za&nbsp;vyhynulý druh, sžitý s&nbsp;minulostí, zmizelý v&nbsp;minulosti. Pokud teď přicházejí složit mi&nbsp;účty, znamená to, že&nbsp;minulost se&nbsp;vrací k&nbsp;sobě samé, k&nbsp;přítomnosti, jíž kdysi byla. Nastává doba oprav.</span></p>
          <p class="chunk" data-nb-ref-number="787" data-nb-words="147" data-nb-chars="918"><span class="idea" data-nb-ref-number="794" id="idea794" data-nb-words="147" data-nb-chars="918">Objedu Novomlýnskou přehradu, minu spící Holany a&nbsp;odbočím na&nbsp;příjezdovou cestu k&nbsp;fabrice. Zastavím až&nbsp;před branou a&nbsp;schovám vůz v&nbsp;křoví, na&nbsp;místě, kde jsem na&nbsp;podzim spatřil stát automobil Tomáše Mora. Vystoupím a&nbsp;posvítím si&nbsp;baterkou na&nbsp;tři rezavé zámky. Visí na&nbsp;řetěze spojujícím dvě křídla brány. Lomcuju jimi, noc doposud němá zařinčí kovem. Vzpomenu si&nbsp;na&nbsp;Otrlovu pistoli v&nbsp;odkládacím prostoru ve&nbsp;voze. Konečně mi&nbsp;poslouží. Střílím z&nbsp;bezprostřední blízkosti. Rámus se&nbsp;zdá otřásat vesmírem, jako by&nbsp;samotný Auriga devětkrát zapráskal bičem. Kupodivu to&nbsp;funguje. Staré zámky jsou stejně bezmocné jako prorezlá cedule nad nimi: <strong>NEPOVOLANÝM VSTUP ZAKÁZÁN</strong>. Otvírám křídla brány a&nbsp;za&nbsp;posměšného vrzání pantů vstupuji na&nbsp;pozemek Nových spojených mlýnů. I&nbsp;když byl dávno vyvlastněn, jsem na&nbsp;něm pořád doma. Udělám pár kroků, pak se&nbsp;k&nbsp;vratům vrátím a&nbsp;přivřu je&nbsp;– policejní hlídka by&nbsp;můj návrat domů mohla pochopit po&nbsp;svém.</span></p>
          <p class="chunk" data-nb-ref-number="788" data-nb-words="89" data-nb-chars="534"><span class="idea" data-nb-ref-number="795" id="idea795" data-nb-words="89" data-nb-chars="534">Hvězdy mě&nbsp;vedou doprostřed rozsáhlého továrního dvora, k&nbsp;mlýnici stojící na&nbsp;pravidelném půdoryse, nepravé pevnosti s&nbsp;falešnou strážní věží v&nbsp;každém rohu čtverce. Jedna z&nbsp;nich je&nbsp;však pravá a&nbsp;k&nbsp;té&nbsp;nyní míří mé&nbsp;kroky. Jsem hotov obejmout kámen, z&nbsp;nějž byla před stovkami let postavena, dotknout se&nbsp;ho, rozpoznat jeho hladkost a&nbsp;zbarvení. Postupně zapátrám prsty po&nbsp;všech čtyřech věžích. Hrany jsou ostré u&nbsp;tří z&nbsp;nich. Já&nbsp;se&nbsp;pídím po&nbsp;obroušených. Čtvrtá věž má&nbsp;kámen hladký. To&nbsp;je&nbsp;ona. Hmatám v&nbsp;zanesených spárách. Hledám prastarý vchod.</span></p>
          <p class="chunk" data-nb-ref-number="789" data-nb-words="88" data-nb-chars="542"><span class="idea" data-nb-ref-number="796" id="idea796" data-nb-words="88" data-nb-chars="542">A&nbsp;nacházím. Budova mlýnice má&nbsp;v&nbsp;průčelí zdobená vrata. Ve&nbsp;srovnání s&nbsp;nimi jsou tahle dvířka v&nbsp;úpatí věže skromná, přestože je&nbsp;to&nbsp;týž prostorný vchod jako kdysi, jen nadpraží prozrazuje nové časy: přinýtovali na&nbsp;ně&nbsp;rouru teplovodu. Veta je&nbsp;po&nbsp;terase s&nbsp;balustrádou, nahradila ji&nbsp;strohá dlažba, jež unese naložený kamion. Pískovcový suk, na&nbsp;němž mlýnice stojí, nadobro zmizel. U&nbsp;ostatních rohových věží vchod chybí, ale tady u&nbsp;té&nbsp;je. Buďto jej stavitelé velkomlýna opomněli zakrýt, nebo jim ta&nbsp;bezvýznamná nika nevadila a&nbsp;nestála ani za&nbsp;zazdění.</span></p>
          <p class="chunk" data-nb-ref-number="790" data-nb-words="163" data-nb-chars="918"><span class="idea" data-nb-ref-number="797" id="idea797" data-nb-words="163" data-nb-chars="918">Na&nbsp;prsou mě&nbsp;hřeje klíč. Vytáhnu ho, od&nbsp;oka poměřím tvar zámku. Shledám, že&nbsp;se&nbsp;nezměnil. Zastrčím klíč a&nbsp;zkusím jím otočit. Nejde to, zámek je&nbsp;zarezlý, také klíč už&nbsp;ztratil svou hladkost. Sáhnu do&nbsp;kapsy po&nbsp;pistoli, je&nbsp;nezvykle lehká, nezbyl v&nbsp;ní&nbsp;jediný náboj. I&nbsp;tak mi&nbsp;může posloužit. Vytáhnu z&nbsp;pažby zásobník a&nbsp;vyháknu jím pojistku nábojníku – zbraň se&nbsp;rozpadne na&nbsp;několik kusů. Vím, že&nbsp;dílky té&nbsp;jemné skládačky už&nbsp;nikdy nedám dohromady, ale to&nbsp;ani nebude nutné. Odhodím ty&nbsp;nesmyslné kusy ocelové slitiny na&nbsp;zem. Jde mi&nbsp;o&nbsp;olej. Stírám ho&nbsp;batistovým kapesníkem s&nbsp;vyšitým monogramem J. S. C. a&nbsp;do&nbsp;jeho bělostné, nyní mastnými skvrnami potřísněné látky pak zabaluji klíč a&nbsp;znovu ho&nbsp;zasunuji do&nbsp;zámku, abych olej přenesl i&nbsp;dovnitř. Opět jej vytáhnu a&nbsp;už&nbsp;nahý ho&nbsp;zasunu naposledy. Otočím jím. Zaskřípe to, železo se&nbsp;popadne s&nbsp;železem a&nbsp;převalí se&nbsp;v&nbsp;objetí. Strčím do&nbsp;dveří. Ani se&nbsp;nehnou, jako by&nbsp;je&nbsp;někdo přitloukl k&nbsp;rámu.</span></p>
          <p class="chunk" data-nb-ref-number="791" data-nb-words="21" data-nb-chars="128"><span class="idea" data-nb-ref-number="798" id="idea798" data-nb-words="21" data-nb-chars="128">Tu&nbsp;se&nbsp;ozve jiný zvuk, podobně skřípavý, ale daleko za&nbsp;mnou. Nevržou takhle křídla železných vrat, která jsem před chvílí zavřel?</span></p>
          <p class="chunk" data-nb-ref-number="792" data-nb-words="78" data-nb-chars="496"><span class="idea" data-nb-ref-number="799" id="idea799" data-nb-words="78" data-nb-chars="496">Klouby dlouho vystavené vlhku, revma způsobené nicneděláním. S&nbsp;tím jsem nepočítal. Znova se&nbsp;opřu do&nbsp;dveří, ale odmítají povolit. Možná se&nbsp;zkřížily. Za&nbsp;rohem násepky vysvitne světlo. Že&nbsp;by&nbsp;přece jen hlídka, která zmerčila u&nbsp;brány můj vůz? Ale záře je&nbsp;smolně žlutá, je&nbsp;to&nbsp;rozsvícený jantar. Žádná svítilna takové světlo nevydává – světlo vycházející samo ze&nbsp;sebe, osvětlující sebe sama. Zmocňuje se&nbsp;mě&nbsp;panika. Vstávají mi&nbsp;vlasy na&nbsp;hlavě, jeden po&nbsp;druhém, nabité nervozitou, hrůzou. Zlověstně suché.</span></p>
          <p class="chunk" data-nb-ref-number="793" data-nb-words="160" data-nb-chars="882"><span class="idea" data-nb-ref-number="800" id="idea800" data-nb-words="160" data-nb-chars="882">Světel je&nbsp;najednou víc, tančí v&nbsp;nočním vzduchu a&nbsp;jedno předbíhá druhé, už&nbsp;aby bylo u&nbsp;mě. Je&nbsp;to&nbsp;jen šálení smyslů, hra odvádějící pozornost. Jen s&nbsp;námahou odtrhnu od&nbsp;přízraku oči a&nbsp;upřu je&nbsp;na&nbsp;to, co&nbsp;se&nbsp;kutálí po&nbsp;továrním dvoře a&nbsp;už&nbsp;je&nbsp;to&nbsp;u&nbsp;mých nohou. Je&nbsp;to&nbsp;ona hlava, co&nbsp;se&nbsp;vynořila z&nbsp;přehrady. Chaluhovité vlasy už&nbsp;nekryjí tvář, jsou prostřené na&nbsp;dlažbě a&nbsp;kroutí se&nbsp;v&nbsp;pramenech jako malé zmije. Zčernalý obličej se&nbsp;obrací na&nbsp;mě, osvěcují ho&nbsp;jantarové plamínky. K&nbsp;tělu ji&nbsp;kdysi nepoutala páteř ani svalové úpony, ale železný šroub, který teď trčí z&nbsp;krku a&nbsp;nemá se&nbsp;kde uchytit. Tvář je&nbsp;bez výrazu, protože nemá oči: v&nbsp;důlcích jsou vsazeny střepy barevného skla, zelený a&nbsp;modrý, smutně zašlé, už&nbsp;ne&nbsp;třpytivě temné jako kdysi. Ale lemují je&nbsp;dlouhé černé řasy – ty, na&nbsp;rozdíl od&nbsp;sklíček, dodávají hlavě života. Jako by&nbsp;je&nbsp;kněz, který nemohl odolat pozemské kráse, obětoval teprve včera.</span></p>
          <p class="chunk" data-nb-ref-number="794" data-nb-words="30" data-nb-chars="185"><span class="idea" data-nb-ref-number="801" id="idea801" data-nb-words="30" data-nb-chars="185">Všude jinde hlavu nahlodal čas. Krásná ústa, jež vyzývala k&nbsp;polibku, prožrali červi vodního hmyzu a&nbsp;provrtali i&nbsp;bradu, tváře a&nbsp;čelisti, jež jsou poseté bílými vředy jako po&nbsp;neštovicích.</span></p>
          <p class="chunk" data-nb-ref-number="795" data-nb-words="107" data-nb-chars="614"><span class="idea" data-nb-ref-number="802" id="idea802" data-nb-words="107" data-nb-chars="614">Kopnu do&nbsp;té&nbsp;ohavnosti a&nbsp;ona bez hlesu odletí do&nbsp;tmy. Zvedám zrak ke&nbsp;světlům, chiméra už&nbsp;je&nbsp;na&nbsp;dosah, už&nbsp;se&nbsp;vznáší přímo nade mnou. Shluk světel má&nbsp;podobu stromu, na&nbsp;kmeni visí lidské nohy a&nbsp;třepotají se&nbsp;jako v&nbsp;křeči; jedna má&nbsp;ladné chodidlo, druhou zakončuje sokl podobný kopytu. Z&nbsp;dvou mohutných větví stromu vyrůstají lidské paže a&nbsp;přehazují si&nbsp;něco z&nbsp;dlaně do&nbsp;dlaně. Poznávám ta&nbsp;krásná dřeva, jejich dokonalé ocelové klouby, sleduji chuchvalec tmy, jenž mezi nimi poletuje – hrají si&nbsp;s&nbsp;ním jako s&nbsp;míčem, s&nbsp;rozvernou škodolibostí. Může to&nbsp;být vzácné pouzdro patera Fidelia, ušité za&nbsp;tajným účelem. A&nbsp;taky nemusí.</span></p>
          <p class="chunk" data-nb-ref-number="796" data-nb-words="158" data-nb-chars="880"><span class="idea" data-nb-ref-number="803" id="idea803" data-nb-words="158" data-nb-chars="880">Na&nbsp;bludičky platí nevšímavost. Obrátím se&nbsp;ke&nbsp;dveřím a&nbsp;poznovu zkusím klíč v&nbsp;zámku, daří se&nbsp;mi&nbsp;otočit západkou ještě jednou. Jen ho&nbsp;pustím a&nbsp;promnu si&nbsp;obolavělou dlaň, v&nbsp;zámku to&nbsp;cvakne a&nbsp;držadlo klíče samo opíše třetí kruh, jako by&nbsp;ho&nbsp;vedly neviditelné prsty. Opřu se&nbsp;do&nbsp;dveří ramenem a&nbsp;teď se&nbsp;otevřou snadno. Vstoupím, a&nbsp;než za&nbsp;sebou zavřu, odhodlám se&nbsp;ke&nbsp;kratičkému ohlédnutí. Na&nbsp;krok za&nbsp;mnou plane smolným světlem ohnivý dub. Z&nbsp;jeho koruny se&nbsp;natahuje paže, není z&nbsp;masa a&nbsp;kostí, ale z&nbsp;tvrdého dřeva, které se&nbsp;mi&nbsp;sápe po&nbsp;hrdle. Prsty se&nbsp;otvírají a&nbsp;zavírají; dlouhý pobyt v&nbsp;rašelině kloubům vůbec neuškodil. Už&nbsp;cítím na&nbsp;krku to&nbsp;ledové dřevo, táhne mě&nbsp;z&nbsp;věže ven. A&nbsp;já&nbsp;musím dovnitř. Ještě krok – a&nbsp;jsem v&nbsp;bezpečí. V&nbsp;poslední chvíli za&nbsp;sebou přibouchnu těžkou veřej. Chiméra zůstává venku, na&nbsp;podlaze něco zachrastí. Posvítím na&nbsp;to. Jako čamrda se&nbsp;tam točí uštípnutý dřevěný prst.</span></p>
          <p class="chunk" data-nb-ref-number="797" data-nb-words="97" data-nb-chars="603"><span class="idea" data-nb-ref-number="804" id="idea804" data-nb-words="97" data-nb-chars="603">Ve&nbsp;svitu baterky si&nbsp;prohlížím obydlí. Stará věž, stejně jako její mladší sestry, neměla v&nbsp;obrovské mlýnici jinou funkci než podpůrnou. Část, která nasedá na&nbsp;blok centrální stavby, je&nbsp;vybouraná. Jsem sice uvnitř, ale nestojím ve&nbsp;svébytném prostoru Věže, nýbrž v&nbsp;málo využívaném, pavučinami opředeném a&nbsp;prachem zaneseném koutě fabriky na&nbsp;chleba. A&nbsp;přece mám vyhráno. Ze&nbsp;tmy u&nbsp;protější zdi svítí bílý kotouč, velký přes metr, s&nbsp;kulatým černým středem. Sám jsem ho&nbsp;tady opřel. Zůstal na&nbsp;ocet, průmysl dvacátého století ho&nbsp;nepotřeboval. Opět si&nbsp;uvědomuji, jaké mám štěstí. Odteď mě&nbsp;bude provázet až&nbsp;do&nbsp;konce.</span></p>
          <p class="chunk" data-nb-ref-number="798" data-nb-words="177" data-nb-chars="998"><span class="idea" data-nb-ref-number="805" id="idea805" data-nb-words="177" data-nb-chars="998">Kámen je&nbsp;přesně tak těžký, jak si&nbsp;ho&nbsp;pamatuji. Stavba je&nbsp;nasáklá podzemní vlhkostí a&nbsp;sama mi&nbsp;dodává sílu. Hej, rup – roztočím žernov a&nbsp;pošlu ho&nbsp;do&nbsp;temnot. Kutálí se&nbsp;dlouho, slyším ten valivý zvuk na&nbsp;kamenné podlaze. Pak opíše kruh a&nbsp;sám se&nbsp;svalí někde uprostřed mlýnice. Zaduní to. Z&nbsp;výšky, kde bývala dřevěná patra s&nbsp;mým příbytkem a&nbsp;kde dnes není nic, jen tma, do&nbsp;níž paprsek z&nbsp;baterky bezmocně bodá jako jehla do&nbsp;podešve, spadne oblak staletého prachu. Nedbám a&nbsp;beru za&nbsp;kliku dvířek, otevřu je&nbsp;a&nbsp;vstoupím do&nbsp;výklenku ve&nbsp;zdi. Pod nohama mám dřevěnou desku. Paprsek světla hmatá v&nbsp;jemném bílém prachu, je&nbsp;to&nbsp;všechno mouka, kterou jsme kdysi mleli s&nbsp;Franclem. Vyštrachám z&nbsp;kapsy svou kudličku rybičku, rozevřu ji&nbsp;a&nbsp;hledám rýhy mezi prkny. Proti podélným jdou dvě příčné, zabodnu čepel a&nbsp;udělám z&nbsp;ní&nbsp;páku. Víko se&nbsp;pohne. Zaberu víc, zatlačím na&nbsp;nůž a&nbsp;čepel se&nbsp;zlomí – ale to&nbsp;už&nbsp;mám prsty pod víkem. Nahmatám tvrdá tělíčka přezimujících stínek. Pukají pod tlakem mých prstů, když otvírám padací dveře.</span></p>
          <p class="chunk" data-nb-ref-number="799" data-nb-words="110" data-nb-chars="580"><span class="idea" data-nb-ref-number="806" id="idea806" data-nb-words="110" data-nb-chars="580">Z&nbsp;jámy zavane zima a&nbsp;zápach plesniviny. O&nbsp;trámy pod palubkami se&nbsp;opírá vetchý žebřík. Zkusím horní příčli, drží pevně, tak hledám chodidlem druhou. Noha se&nbsp;houpe v&nbsp;prázdnu, nemá se&nbsp;o&nbsp;co&nbsp;opřít ani o&nbsp;kousek níž. Podívám se&nbsp;dolů a&nbsp;prohrábnu prsty tmu, je&nbsp;to&nbsp;jako ponořit ruku do&nbsp;lesní tůně, jež má&nbsp;před zamrznutím. Před ústy se&nbsp;mi&nbsp;sráží dech a&nbsp;ve&nbsp;světle baterky se&nbsp;točí ve&nbsp;spirálách – jako by&nbsp;se&nbsp;zdráhal mě&nbsp;opustit, sráží se&nbsp;a&nbsp;ve&nbsp;velkých průzračných kapkách mi&nbsp;ulpívá na&nbsp;oděvu. Když přivážu lano k&nbsp;petlici na&nbsp;dveřích a&nbsp;spustím se&nbsp;na&nbsp;něm do&nbsp;sklepení, crčí mi&nbsp;z&nbsp;tlumoku na&nbsp;zádech voda.</span></p>
          <p class="chunk" data-nb-ref-number="800" data-nb-words="63" data-nb-chars="381"><span class="idea" data-nb-ref-number="807" id="idea807" data-nb-words="63" data-nb-chars="381">Trámová podlaha sklepa je&nbsp;bílá jinovatkou, pevná tak, že&nbsp;vydrží dalších pět set let. Myšlenka na&nbsp;takové trvání je&nbsp;konejšivá. Opouští mě&nbsp;strach a&nbsp;zůstává jen chvění. Z&nbsp;očekávání spíše než z&nbsp;chladu. Známky hnití jsou patrné jenom na&nbsp;stěnách, pavučiny bílé plísně se&nbsp;rozlézají až&nbsp;ke&nbsp;klenbě, kde se&nbsp;spolu s&nbsp;prastarým vápnem v&nbsp;cárech odlepují a&nbsp;utvářejí pod stropem roztodivné krápníky.</span></p>
          <p class="chunk" data-nb-ref-number="801" data-nb-words="98" data-nb-chars="665"><span class="idea" data-nb-ref-number="808" id="idea808" data-nb-words="98" data-nb-chars="665">Na&nbsp;protější stěně je&nbsp;police, kterou jsem zde pověsil před svým odchodem. Je&nbsp;na&nbsp;ní&nbsp;vyrovnána celá má&nbsp;sbírka porcelánu a&nbsp;kameniny: derby se&nbsp;mísí s&nbsp;míšní, spodeovské skvosty se&nbsp;vyjímají mezi spotřebním biskvitem a&nbsp;roztomilou majolikou. Většina hrníčků je&nbsp;přikryta víčky. Ukrytá mezi stovkou bezcenných koflíků z&nbsp;Vincennes a&nbsp;Ludwigsburgu je&nbsp;tu&nbsp;v&nbsp;dvaceti exemplářích i&nbsp;otcova čínská sbírka: dynastii Čching poznávám podle lotosových květů vyvedených v&nbsp;emailu, Ming se&nbsp;pyšní šestibokými šálky s&nbsp;fialovým a&nbsp;tyrkysovým vzorem snových horstev a&nbsp;jezer, Sung je&nbsp;zdoben kobaltovými květinami pokrytými zpola průhlednou, mléčně zakalenou glazurou. Poklad vyměnitelný za&nbsp;miliony.</span></p>
          <p class="chunk" data-nb-ref-number="802" data-nb-words="80" data-nb-chars="494"><span class="idea" data-nb-ref-number="809" id="idea809" data-nb-words="80" data-nb-chars="494">To&nbsp;nejcennější se&nbsp;skrývá uvnitř vybraných kousků. Prodat se&nbsp;ten obsah nedá, jen uvěznit nebo osvobodit, a&nbsp;lidské oko není schopno jej docenit, přestože je&nbsp;tak obdivuhodný. Na&nbsp;samém konci police se&nbsp;zelenají dva čínské nefritové šálky, jejichž přesný původ jsem nikdy nedokázal určit. Jeden je&nbsp;otevřený, prázdný, druhý přikrytý, plný. Ten s&nbsp;víčkem vezmu do&nbsp;ruky a&nbsp;sevřu ho&nbsp;v&nbsp;dlani. Pak ramenem nadzdvihnu polici z&nbsp;nosníku, udělám s&nbsp;tím vachrlatým břemenem krok stranou a&nbsp;potom je&nbsp;nechám spadnout.</span></p>
          <p class="chunk" data-nb-ref-number="803" data-nb-words="184" data-nb-chars="1076"><span class="idea" data-nb-ref-number="810" id="idea810" data-nb-words="184" data-nb-chars="1076">Třesk střepů ještě nedozní, když se&nbsp;ve&nbsp;sklepě začnou ozývat hlasy, příšerné zmatení jazyků, nářečí, melodií a&nbsp;tónů, od&nbsp;pisklavých sopránů po&nbsp;dunící basy. Hrají mi&nbsp;kolem hlavy, jejich mnohost a&nbsp;ryk mi&nbsp;rvou uši, ze&nbsp;tmy se&nbsp;natahují neviditelné ruce a&nbsp;berou mi&nbsp;zelený pohárek, já&nbsp;ho&nbsp;tisknu v&nbsp;dlaních, div ho&nbsp;nerozmáčknu. Pak někdo někde řekne dost. Hlasy se&nbsp;rozptýlí, zeslábnou, oddělí se&nbsp;od&nbsp;té&nbsp;strašné akustické masy a&nbsp;osamostatní se, uslyším mluvit konkrétní lidi; barvy a&nbsp;intonace mi&nbsp;vytahují z&nbsp;paměti jejich podobu. Poznávám těch pár, které mám na&nbsp;svědomí sám, představivost mi&nbsp;maluje ty&nbsp;mnohé, kteří padli za&nbsp;oběť otci a&nbsp;jeho předkům. Kdyby mohly, s&nbsp;chutí by&nbsp;mě&nbsp;ty&nbsp;hlasy rozsápaly. Jenže nastal čas odpuštění. Mátohy se&nbsp;zvedají, kupí se&nbsp;pod stropem a&nbsp;stoupají otvorem padacích dveří do&nbsp;věže, odkud se&nbsp;protáhnou do&nbsp;lednové noci a&nbsp;rozptýlí se&nbsp;v&nbsp;povětří. Jejich cesta vede vzhůru, aspoň zatím, o&nbsp;tom není pochyb a&nbsp;musí to&nbsp;přiznat i&nbsp;hastrman. Nakonec se&nbsp;ze&nbsp;tmy vynoří nadlesní Kabelatsch, chňapne po&nbsp;mně hnátem a&nbsp;zmizí za&nbsp;ostatními. Stín posluhova Jakuba se&nbsp;po&nbsp;mně ani neohlédne.</span></p>
          <p class="chunk" data-nb-ref-number="804" data-nb-words="90" data-nb-chars="509"><span class="idea" data-nb-ref-number="811" id="idea811" data-nb-words="90" data-nb-chars="509">Má&nbsp;vlastní cesta vede dolů. V&nbsp;rohu sklepní kobky se&nbsp;bělá kamenné kolo, druhé z&nbsp;těch, které dal Francl vysekat z&nbsp;Vlhoště, druhá pečeť na&nbsp;propadlišti bezčasí. Klekám si&nbsp;k&nbsp;němu a&nbsp;objímám ho. Vzdoruje, jako by&nbsp;bylo těžší než to&nbsp;nahoře – anebo mi&nbsp;už&nbsp;nezbývá tolik síly. Na&nbsp;to, abych ho&nbsp;zvedl a&nbsp;odvalil, však ještě stačím. Tam, kde dosud leželo, se&nbsp;objeví druhé padací dveře. Po&nbsp;kruhovém madlu, které se&nbsp;Franclovi rozdrobilo v&nbsp;prstech, zbyla hromádka rzi. Sekyru, s&nbsp;jejíž pomocí jsme poklop otevřeli, s&nbsp;sebou nemám.</span></p>
          <p class="chunk" data-nb-ref-number="805" data-nb-words="26" data-nb-chars="120"><span class="idea" data-nb-ref-number="812" id="idea812" data-nb-words="26" data-nb-chars="120">Možná bych dostal pod víko klíč. Patří ke&nbsp;mně a&nbsp;k&nbsp;mému domu, nesundal jsem ho&nbsp;z&nbsp;krku dvě stě let. A&nbsp;teď má&nbsp;být obětován.</span></p>
          <p class="chunk" data-nb-ref-number="806" data-nb-words="3" data-nb-chars="18"><span class="idea" data-nb-ref-number="813" id="idea813" data-nb-words="3" data-nb-chars="18">Musí být obětován.</span></p>
          <p class="chunk" data-nb-ref-number="807" data-nb-words="78" data-nb-chars="438"><span class="idea" data-nb-ref-number="814" id="idea814" data-nb-words="78" data-nb-chars="438">Klíč vklouzne pod víko jako do&nbsp;zámku, nakloním ho&nbsp;a&nbsp;stlačím jako páku. Cítím, jak se&nbsp;ohýbá, ničím ho&nbsp;navzdory tomu, že&nbsp;už&nbsp;nikdy nebude k&nbsp;použití. Konečně poklop povolí a&nbsp;já&nbsp;pod něj vrazím botu. Zvedám ho&nbsp;nohama, spolu s&nbsp;víkem jde nahoru prastarý tuhý mráz. Baterku nechávám na&nbsp;podlaze, ta&nbsp;se&nbsp;mnou nesmí. Hodím do&nbsp;jámy zbytek lana a&nbsp;tlumok a&nbsp;rychle se&nbsp;protáhnu vikýřem za&nbsp;nimi. Do&nbsp;samotného Hádu. Sebemenší zaváhání by&nbsp;mě&nbsp;odradilo nadobro.</span></p>
          <p class="chunk" data-nb-ref-number="808" data-nb-words="39" data-nb-chars="235"><span class="idea" data-nb-ref-number="815" id="idea815" data-nb-words="39" data-nb-chars="235">Dole doskočím na&nbsp;tvrdé podloží. Je&nbsp;to&nbsp;středověký led z&nbsp;místních rybníků. Stále svírám v&nbsp;dlani koflík, jejž se&nbsp;mi&nbsp;podařilo udržet zavřený. Nastává chvíle, aby z&nbsp;něj bylo upito. Natáhnu volnou ruku do&nbsp;tmy. Poslepu hledám její obyvatelku.</span></p>
          <p class="chunk" data-nb-ref-number="809" data-nb-words="43" data-nb-chars="238"><span class="idea" data-nb-ref-number="816" id="idea816" data-nb-words="43" data-nb-chars="238">Tělo nacházím po&nbsp;hmatu takové, jak jsem je&nbsp;zanechal; i&nbsp;kdybych s&nbsp;sebou teď světlo měl, nerozsvítil bych. Už&nbsp;kvůli ní. Leží tu&nbsp;na&nbsp;zádech, studená, nehybná, s&nbsp;pažemi rozhozenými, oděná do&nbsp;rubáše pro případ, že&nbsp;by&nbsp;ji&nbsp;někdo našel dřív než já.</span></p>
          <p class="chunk" data-nb-ref-number="810" data-nb-words="83" data-nb-chars="489"><span class="idea" data-nb-ref-number="817" id="idea817" data-nb-words="83" data-nb-chars="489">Ale měli jsme štěstí. Zavadím o&nbsp;to, co&nbsp;jí&nbsp;leží na&nbsp;břiše: podle hmatu poznávám kostěný srp, přimrzlý k&nbsp;jejímu tělu. Čtyři prsty teď ohledávají její oválnou tvář, oči, uši, nos, ústa. Rozpomínají se&nbsp;na&nbsp;tu&nbsp;krásu, na&nbsp;tu&nbsp;dokonalou jednotu ducha a&nbsp;podoby. Jen duši mé&nbsp;prsty nenacházejí – avšak v&nbsp;druhé ruce mám čínský koflík. Přiložím nefrit ke&nbsp;skleněným rtům. Nadzvednu víčko. Vroucí duše se&nbsp;vrací do&nbsp;ledového těla. Jak jsem ji&nbsp;mohl tak dlouho věznit? Je&nbsp;neuchopitelná jak křidélko moudivláčka.</span></p>
          <p class="chunk" data-nb-ref-number="811" data-nb-words="53" data-nb-chars="326"><span class="idea" data-nb-ref-number="818" id="idea818" data-nb-words="53" data-nb-chars="326">Vládne tu&nbsp;takové ticho, že&nbsp;slyším, jak mrtvá otvírá oči. Ozve se&nbsp;první nadechnutí, polknutí na&nbsp;prázdno, zakašlání. Schoulila se&nbsp;zimou, kterou doposud necítila, zaslechnu drkotat zuby. Slyším její prsty na&nbsp;ledovém lůžku, na&nbsp;rubáši, na&nbsp;nahé kůži, na&nbsp;kostěném srpu a&nbsp;nakonec na&nbsp;mé&nbsp;ruce. Mé&nbsp;uši zachytí i&nbsp;neslyšitelné: její úsměv.</span></p>
          <p class="chunk" data-nb-ref-number="812" data-nb-words="39" data-nb-chars="209"><span class="idea" data-nb-ref-number="819" id="idea819" data-nb-words="39" data-nb-chars="209">„Přinesl jsem ti&nbsp;nové šaty, jaké se&nbsp;nosí dnes. Vím, jak jsi marnivá. Čím dřív se&nbsp;oblečeš, tím dřív se&nbsp;přesvědčíš, jak ti&nbsp;to&nbsp;sluší. A&nbsp;tady je&nbsp;pentle do&nbsp;vlasů – schválně jestli uhodneš, jakou jsem vybral barvu.“</span></p>
          <p class="chunk" data-nb-ref-number="813" data-nb-words="13" data-nb-chars="89"><span class="idea" data-nb-ref-number="820" id="idea820" data-nb-words="13" data-nb-chars="89">Prsty zašustí na&nbsp;hedvábí. V&nbsp;zesláblém, ale povědomém hlase zazní pobavený tón: „Zelenou.“</span></p>
          <p class="chunk" data-nb-ref-number="814" data-nb-words="16" data-nb-chars="88"><span class="idea" data-nb-ref-number="821" id="idea821" data-nb-words="16" data-nb-chars="88">Pomáhám jí&nbsp;s&nbsp;oblékáním, prsty má&nbsp;jako z&nbsp;křišťálu, údy zkřehlé a&nbsp;ledové. Ale stále silné.</span></p>
          <p class="chunk" data-nb-ref-number="815" data-nb-words="4" data-nb-chars="22"><span class="idea" data-nb-ref-number="822" id="idea822" data-nb-words="4" data-nb-chars="22">„Kdes byl tak dlouho?“</span></p>
          <p class="chunk" data-nb-ref-number="816" data-nb-words="6" data-nb-chars="42"><span class="idea" data-nb-ref-number="823" id="idea823" data-nb-words="6" data-nb-chars="42">„Za polárním kruhem. Jinde bych nepřežil.“</span></p>
          <p class="chunk" data-nb-ref-number="817" data-nb-words="76" data-nb-chars="450"><span class="idea" data-nb-ref-number="824" id="idea824" data-nb-words="76" data-nb-chars="450">Postavím ji&nbsp;na&nbsp;nohy, ještě je&nbsp;celá zdřevěnělá, hýbe se&nbsp;trhaně jako loutka. Udělá dva nemotorné kroky – a&nbsp;rozšlápne nefritový koflík. Už&nbsp;ho&nbsp;nebude zapotřebí. Vezmu ji&nbsp;do&nbsp;náruče a&nbsp;zvednu k&nbsp;padacím dveřím. Do&nbsp;věže se&nbsp;vyšplhám jako první, spustím jí&nbsp;lano, aby se&nbsp;uvázala, a&nbsp;vytáhnu ji. Konečně spolu vyjdeme ven. Je&nbsp;dávno po&nbsp;svítání, smolná světýlka jsou zpátky pod vodou. Nad všedním ránem stojí pobledlé slunce, uvízlé v&nbsp;šedém, deštěm nafouklém mračnu.</span></p>
          <p class="chunk" data-nb-ref-number="818" data-nb-words="57" data-nb-chars="328"><span class="idea" data-nb-ref-number="825" id="idea825" data-nb-words="57" data-nb-chars="328">Pohlédnu Katynce do&nbsp;očí. I&nbsp;chabé jitřní světlo jim způsobuje bolest, rychle mrkají a&nbsp;roní slzy, které stírám pahýlem ukazováku a&nbsp;divím se&nbsp;jejich teplu. Když pak ty&nbsp;známé velké oči se&nbsp;světlými řasami uvyknou světlu a&nbsp;upřou se&nbsp;na&nbsp;mě, vidím, že&nbsp;se&nbsp;přece jen změnily: levé i&nbsp;pravé je&nbsp;stejně průzračné, má&nbsp;barvu nejmodřejšího safíru.</span></p>
        </section>
        <section>
          <p class="chunk" data-nb-ref-number="819" data-nb-words="112" data-nb-chars="655"><span class="idea" data-nb-ref-number="826" id="idea826" data-nb-words="112" data-nb-chars="655">Že&nbsp;se&nbsp;to&nbsp;stalo, když jsme se&nbsp;ocitli nahoře na&nbsp;temeni, se&nbsp;dá&nbsp;vysvětlit jako náhoda, ale takovéto objasnění všech věcí má&nbsp;k&nbsp;sobě vždycky alternativu, kterou, stejně jako působení náhody, nelze potvrdit ani vyvrátit. Můžu tedy říct, že&nbsp;to&nbsp;spískal Odradek. A&nbsp;stejně tak si&nbsp;můžu myslet, že&nbsp;je&nbsp;za&nbsp;tím Katynčin úsměv, který se&nbsp;jí&nbsp;objevil na&nbsp;tváři ve&nbsp;chvíli, kdy jsem jí&nbsp;z&nbsp;Vlhoště ukazoval bídu rybníků zatopených přehradou. Říká se, že&nbsp;pravd je&nbsp;tolik, kolik je&nbsp;lidí. Jsem hastrman. Na&nbsp;elegantní výroky si&nbsp;nepotrpím. Zvlášť ne&nbsp;na&nbsp;ty, které tak vyhovují ředitelům těžařských podniků. Pravda je&nbsp;jenom jedna. Je&nbsp;na&nbsp;straně přírody a&nbsp;jejího zachování. Jsem její voják.</span></p>
          <p class="chunk" data-nb-ref-number="820" data-nb-words="63" data-nb-chars="351"><span class="idea" data-nb-ref-number="827" id="idea827" data-nb-words="63" data-nb-chars="351">Hora zaburácí a&nbsp;otřese se. V&nbsp;hrůze padneme na&nbsp;zem, já&nbsp;s&nbsp;myšlenkou, jaká je&nbsp;škoda, že&nbsp;nás ve&nbsp;chvíli štěstí zabije zemětřesení, a&nbsp;ona – nevím. Ale je&nbsp;to&nbsp;jinak. Vlhošť se&nbsp;neotevře ani nás neshodí do&nbsp;lomu. Vydá mohutný řev, podobný hukotu vodopádů na&nbsp;řece Zambezi. Když si&nbsp;s&nbsp;Kateřinou vzájemně pomůžeme na&nbsp;nohy a&nbsp;shlédneme dolů, spatříme zdroj toho hluku.</span></p>
          <p class="chunk" data-nb-ref-number="821" data-nb-words="84" data-nb-chars="530"><span class="idea" data-nb-ref-number="828" id="idea828" data-nb-words="84" data-nb-chars="530">Na&nbsp;pilíři vody, vysokém a&nbsp;silném jako sloup řeckého chrámu, se&nbsp;otáčí obrovské kamenné vejce. Gejzír tryská ze&nbsp;země na&nbsp;úpatí hory, přímo z&nbsp;místa, kam těžaři vlhošťský viklan shodili. Nyní se&nbsp;kámen vznáší nad zemí, stoupá a&nbsp;klesá podle intenzity tlaku vody a&nbsp;setřásá ze&nbsp;sebe poslední zbytky uhnívajících kořenů a&nbsp;zpráchnivělého mechu. První, druhý, třetí, čtvrtý, jeden po&nbsp;druhém z&nbsp;něj odpadávají pařezy po&nbsp;dávno poražených, rozřezaných a&nbsp;prodaných borovicích. Černá hranatá díra, v&nbsp;níž býval zapuštěn smírčí kříž, v&nbsp;kameni zůstává.</span></p>
          <p class="chunk" data-nb-ref-number="822" data-nb-words="115" data-nb-chars="713"><span class="idea" data-nb-ref-number="829" id="idea829" data-nb-words="115" data-nb-chars="713">Stav rovnováhy netrvá věčně. Dolík, z&nbsp;něhož se&nbsp;sloup řítí vzhůru, neunese nápor vody a&nbsp;roztrhne se&nbsp;v&nbsp;širokou propast. Poslední výtrysk odhodí balvan stranou a&nbsp;proud v&nbsp;šesti zpěněných jazycích obludy Skylly vtrhne do&nbsp;vlhošťského údolí. Smete vše, co&nbsp;mu&nbsp;přijde do&nbsp;cesty, rypadla, bagry, maringotky i&nbsp;celou novou drtičku kamene s&nbsp;pneumatickými kladivy, mechanickými třídičkami a&nbsp;dlouhými dopravními pásy. Mezi haraburdím, jež před sebou voda mele jako v&nbsp;bubnu pračky, dělá kotrmelce i&nbsp;můj bílý automobil. Údolí je&nbsp;živlu malé – když jím rychlostí laviny protáhne veškerý ten rotující šrot, zůstávají po&nbsp;obou stranách polehané smrky. A&nbsp;peřej se&nbsp;valí dál, přes spící pole a&nbsp;louky a&nbsp;holé remízky až&nbsp;k&nbsp;Novomlýnské nádrži.</span></p>
          <p class="chunk" data-nb-ref-number="823" data-nb-words="80" data-nb-chars="467"><span class="idea" data-nb-ref-number="830" id="idea830" data-nb-words="80" data-nb-chars="467">Voda se&nbsp;střetne s&nbsp;vodou, ale nesmísí se, obrněný pramen z&nbsp;hory udeří na&nbsp;vetřelce, jenž se&nbsp;tak nenasytně rozlil po&nbsp;kraji, a&nbsp;v&nbsp;jediné gigantické vlně jím praští o&nbsp;nasypanou hráz. Ta&nbsp;se&nbsp;protrhne a&nbsp;je&nbsp;dílem okamžiku, než Nové spojené mlýny zmizí pod krupobitím železa, betonu, kamení a&nbsp;hlíny, pod strašlivou hradbou dvou znesvářených vod, živé a&nbsp;mrtvé. Bílé a&nbsp;černé prameny se&nbsp;objímají a&nbsp;burácejí zimní krajinou. Boří a&nbsp;ničí, trhají a&nbsp;válcují, rvou a&nbsp;odplavují, očišťují.</span></p>
          <p class="chunk" data-nb-ref-number="824" data-nb-words="179" data-nb-chars="1111"><span class="idea" data-nb-ref-number="831" id="idea831" data-nb-words="179" data-nb-chars="1111">Nebyla to&nbsp;velká potopa světa. Malá – to&nbsp;ano. Místní. Odpoledne gejzír zeslábne a&nbsp;promění se&nbsp;v&nbsp;potok, vody opadnou a&nbsp;dovolí nám, dvěma postavičkám choulícím se&nbsp;k&nbsp;sobě na&nbsp;pahýlu hory, zhodnotit to&nbsp;úděsné dílo. Hráz Novomlýnské přehrady je&nbsp;pryč, neexistuje, nezůstala v&nbsp;ní&nbsp;žádná díra, protože by&nbsp;neměla v&nbsp;čem zůstat. Pole jsou taková, jaká byla kdysi, staré cesty opět navazují samy na&nbsp;sebe. Po&nbsp;nádrži samé zbyla jen roztroušená vodní zrcadla odrážející lednová oblaka. Jsou to&nbsp;Holanské rybníky, zpátky na&nbsp;svém původním místě, v&nbsp;původním počtu i&nbsp;tvaru, s&nbsp;klikatou stokou, která je&nbsp;spojuje jako stříbrná nit. Z&nbsp;továrny na&nbsp;chleba zůstalo stát pár nejpevnějších budov, mlýnice se&nbsp;rozpadla a&nbsp;poztrácela všechny své věže, až&nbsp;na&nbsp;tu&nbsp;nejstarší, která se, byť zle pobořená, jako černá makovice znovu tyčí nad močálem a&nbsp;podpírá rozřezané nebe. A&nbsp;půldruhého kilometru na&nbsp;severovýchod, v&nbsp;rozmokvalém údolíčku pod strání, která z&nbsp;dálky stále vypadá jako břeh, se&nbsp;bělají trosky: přízraky chalup a&nbsp;měšťanských domů, prázdná náves, spíše náměstíčko, kašna a&nbsp;uražený morový sloup, kostelík s&nbsp;nahými krovy. Atlantis po&nbsp;opadnutí vod.</span></p>
          <p class="chunk" data-nb-ref-number="825" data-nb-words="10" data-nb-chars="61"><em><span class="idea" data-nb-ref-number="832" id="idea832" data-nb-words="5" data-nb-chars="30">Svěží je&nbsp;zeleň, mladá, veselá,<br></span>
<span class="idea" data-nb-ref-number="833" id="idea833" data-nb-words="5" data-nb-chars="31">spěš, králi Jene, volej anděla.</span></em></p>
          <p class="chunk" data-nb-ref-number="826" data-nb-words="10" data-nb-chars="63"><em><span class="idea" data-nb-ref-number="834" id="idea834" data-nb-words="6" data-nb-chars="32">Jasná krev nevinná nedá se&nbsp;smýt,<br></span>
<span class="idea" data-nb-ref-number="835" id="idea835" data-nb-words="4" data-nb-chars="31">špatného vladaře pospěšme stít.</span></em></p>
        </section>
        <section>
          <p class="chunk" data-nb-ref-number="827" data-nb-words="150" data-nb-chars="874"><span class="idea" data-nb-ref-number="836" id="idea836" data-nb-words="150" data-nb-chars="874">Takhle si&nbsp;zpívá Katynka, když mi&nbsp;v&nbsp;zamyšlení převazuje ruku. Ptám se, odkud to&nbsp;má. Neví, prý jí&nbsp;to&nbsp;uvízlo v&nbsp;paměti. Z&nbsp;předchozího života si&nbsp;nic nepamatuje, nanejvýš záblesky. Ale ví, že&nbsp;nějaký byl. Ukázal jsem jí&nbsp;červenou kraslici, zdobenou malůvkou z&nbsp;vosku: čtyřmi stromky a&nbsp;jedním křížkem uprostřed. Když ji&nbsp;spatřila, vytryskly jí&nbsp;slzy. Nevěděla proč. Věděla ale, že&nbsp;o&nbsp;Velikonočním pondělku dávají děvčata chlapcům kraslice, ale ne&nbsp;že&nbsp;by&nbsp;kdy nějakou dala mně. A&nbsp;tak jsem to&nbsp;obrátil a&nbsp;dal tuhle jí. Vzala tu&nbsp;křehkou starožitnost do&nbsp;dlaní a&nbsp;přiložila si&nbsp;ji&nbsp;k&nbsp;tváři. Potom ji&nbsp;uložila do&nbsp;tvrdé krabičky od&nbsp;náramkových hodinek, jež jsem jí&nbsp;věnoval minule. Z&nbsp;druhého dárku má&nbsp;větší radost. Důvod ovšem nezná. Snad že&nbsp;vědět, kolik je&nbsp;hodin, nepovažuje za&nbsp;důležité. Pokud jsem čekal, že&nbsp;ji&nbsp;budu zase učit, dokonce vychovávat znova a&nbsp;od&nbsp;samého začátku jako dítě, tak jsem se&nbsp;mýlil.</span></p>
          <p class="chunk" data-nb-ref-number="828" data-nb-words="48" data-nb-chars="270"><span class="idea" data-nb-ref-number="837" id="idea837" data-nb-words="48" data-nb-chars="270">Ryba ve&nbsp;vodě se&nbsp;necítí líp než Katynka ve&nbsp;své nové identitě, v&nbsp;moderních šatech, v&nbsp;dnešním světě, v&nbsp;této době, dokonce v&nbsp;tomto státě. To&nbsp;už&nbsp;je&nbsp;co&nbsp;říct. Takový život si&nbsp;vždycky přála a&nbsp;osud jí&nbsp;ve&nbsp;své nevyzpytatelnosti vyhověl, spolu se&nbsp;mnou, jeho nevědomým vykonavatelem.</span></p>
          <p class="chunk" data-nb-ref-number="829" data-nb-words="35" data-nb-chars="227"><span class="idea" data-nb-ref-number="838" id="idea838" data-nb-words="35" data-nb-chars="227">Než mi&nbsp;ošetří ruku, poslouží takto nejprve Tomášovi. Dívám se, jak mu&nbsp;přikládá na&nbsp;zápěstí lístky jitrocele. Zranění Tomášovi krvácelo od&nbsp;podzimu, hojí se&nbsp;až&nbsp;teď, účinkem bylin, které Katynka sama nasbírala při posledním úplňku.</span></p>
          <p class="chunk" data-nb-ref-number="830" data-nb-words="38" data-nb-chars="253"><span class="idea" data-nb-ref-number="839" id="idea839" data-nb-words="38" data-nb-chars="253">„A toho dobrého sluší se&nbsp;ctít,“ přidávám k&nbsp;popěvku improvizovaný verš. Podám Katynce ruku, zjizvenou jedním umírajícím úředníkem. Pod kůží zápěstí se&nbsp;hromadí hnis, nafukuje puchýře a&nbsp;leptá je&nbsp;svou vlastní žíravinou. David Kostryba věru neměl čisté ruce.</span></p>
          <p class="chunk" data-nb-ref-number="831" data-nb-words="117" data-nb-chars="675"><span class="idea" data-nb-ref-number="840" id="idea840" data-nb-words="117" data-nb-chars="675">„Stárneš,“ opakuje Katynka už&nbsp;posté a&nbsp;nikdy se&nbsp;neopomene dotknout mých vlasů, kde v&nbsp;posledním čase přibylo bílých pramenů. Aby ne. Popelavím pokaždé, když ty&nbsp;dva vidím spolu. Byl jsem naivní. Nechtěl jsem si&nbsp;připustit, že&nbsp;by&nbsp;se&nbsp;tihle dva do&nbsp;sebe někdy zahleděli. Sám jsem je&nbsp;seznámil. Ale hodí se&nbsp;k&nbsp;sobě, jen co&nbsp;je&nbsp;pravda. To&nbsp;já&nbsp;jsem tam navíc. Zelený monarchista, už&nbsp;notně opotřebovaný. Z&nbsp;ní&nbsp;je&nbsp;podivínská radikálka, co&nbsp;právě omládla o&nbsp;dvě staletí. Tomáš je&nbsp;slavný ekolog. Co&nbsp;ho&nbsp;pustili z&nbsp;vazební věznice, jeho hvězda stoupá. Katynka stojí v&nbsp;pozadí, pomáhá mu&nbsp;v&nbsp;tom a&nbsp;tiše se&nbsp;směje. Převzala po&nbsp;něm organizaci Dětí vody, stala se&nbsp;druhou hlavou jejich rozrůstající se&nbsp;rodiny.</span></p>
          <p class="chunk" data-nb-ref-number="832" data-nb-words="104" data-nb-chars="589"><span class="idea" data-nb-ref-number="841" id="idea841" data-nb-words="104" data-nb-chars="589">Není v&nbsp;této zemi nikoho, kdo by&nbsp;jejího amanta neznal – staří by&nbsp;ho&nbsp;nejraději viděli zavřeného na&nbsp;doživotí, pro mladé je&nbsp;to&nbsp;všemocný guru. Aniž by&nbsp;o&nbsp;ni&nbsp;žádal, dostal milost od&nbsp;prezidenta republiky a&nbsp;mohl si&nbsp;jít po&nbsp;svobodě, najust uniformám, které se&nbsp;těšily, jak si&nbsp;ho&nbsp;podají. Atentátník, terorista, asociální živel, už&nbsp;se&nbsp;to&nbsp;s&nbsp;ním neslo od&nbsp;zatčení, ode dne, kdy vyhodil ministra životního prostředí z&nbsp;okna jeho vlastní kanceláře a&nbsp;nezkřivil mu&nbsp;při tom vlas. Toho dne však vypustil duši někdo jiný: náčelník policie. Poté, co&nbsp;tak ostudně selhal, zubatá ho&nbsp;ťala mezi oči a&nbsp;on&nbsp;už&nbsp;se&nbsp;neprobral.</span></p>
          <p class="chunk" data-nb-ref-number="833" data-nb-words="132" data-nb-chars="812"><span class="idea" data-nb-ref-number="842" id="idea842" data-nb-words="132" data-nb-chars="812">„Hněvem pravdu nerozeznáš,“ říká mi&nbsp;Katynka jako malému klukovi, když nadávám na&nbsp;úředníky nebo na&nbsp;politiky. Tomáš si&nbsp;od&nbsp;ní&nbsp;napomenutí ještě nevysloužil. Je&nbsp;to&nbsp;rozený peacemaker. V&nbsp;dlouhém dopise z&nbsp;vězení se&nbsp;defenestrovanému exministrovi omluvil. Kučalu to&nbsp;tak dojalo, že&nbsp;se&nbsp;sám přimluvil za&nbsp;milost u&nbsp;prezidenta. Kučala šel vůbec do&nbsp;sebe. Nasypal si&nbsp;popel na&nbsp;hlavu a&nbsp;veřejně přiznal všechny své chyby. To&nbsp;právě jeho napadlo, že&nbsp;Tomáš by&nbsp;měl co&nbsp;nejdřív vstoupit do&nbsp;politiky a&nbsp;sám udělat maximum pro mučenou přírodu, nyní ovšem shora, z&nbsp;pozice moci. A&nbsp;tak Tomáš kandiduje do&nbsp;parlamentu – za&nbsp;nezávislé, pod záštitou Strany zelených – a&nbsp;nikdo nepochybuje o&nbsp;tom, že&nbsp;bude za&nbsp;pár měsíců zvolen. Dětem vody nikdo nerozmluví, že&nbsp;bude příštím ministrem životního prostředí – veleknězem, prostředníkem mezi lidmi a&nbsp;přírodou.</span></p>
          <p class="chunk" data-nb-ref-number="834" data-nb-words="83" data-nb-chars="458"><span class="idea" data-nb-ref-number="843" id="idea843" data-nb-words="83" data-nb-chars="458">Katynka mu&nbsp;v&nbsp;tom pomůže, ti&nbsp;dva nemohou pochybit. Konečně dostala náhradu za&nbsp;svého milého – a&nbsp;tohohle si&nbsp;už&nbsp;ochrání, to&nbsp;odhodlání z&nbsp;ní&nbsp;jenom srší. Nevím, co&nbsp;všecko spolu mají. Vím jistě, že&nbsp;je&nbsp;Kateřina samodruhá, řekla mi&nbsp;to&nbsp;sama. Tvrdí, že&nbsp;dítě v&nbsp;ní&nbsp;bylo už&nbsp;během jejího dlouhého spánku, celou dobu žilo a&nbsp;dávalo o&nbsp;sobě vědět nepatrnými pohyby. Dovedu bořit, ale tvoření je&nbsp;mi&nbsp;odepřeno. Na&nbsp;oživování je&nbsp;tu&nbsp;Tomáš, to&nbsp;jemu přísluší stát se&nbsp;otcem mého potomka.</span></p>
          <p class="chunk" data-nb-ref-number="835" data-nb-words="16" data-nb-chars="116"><span class="idea" data-nb-ref-number="844" id="idea844" data-nb-words="16" data-nb-chars="116">Když si&nbsp;představím, jakého staříka bude ten holobrádek Katynce houpat v&nbsp;kolíbce, neodpustím si&nbsp;pobavené uchechtnutí.</span></p>
        </section>
        <section>
          <p class="chunk" data-nb-ref-number="836" data-nb-words="19" data-nb-chars="91"><span class="idea" data-nb-ref-number="845" id="idea845" data-nb-words="19" data-nb-chars="91">Země se&nbsp;znova zelená, hora je&nbsp;opět v&nbsp;novu. Dočká se&nbsp;svého úplňku, už&nbsp;teď ho&nbsp;mám před očima.</span></p>
          <p class="chunk" data-nb-ref-number="837" data-nb-words="82" data-nb-chars="539"><span class="idea" data-nb-ref-number="846" id="idea846" data-nb-words="82" data-nb-chars="539">Oběti povodně byly četné, téměř sedmdesát lidí našlo smrt ve&nbsp;vlně vysoké jako dvoupatrový dům. Ta&nbsp;oběť však byla dobrá – přesvědčila ty&nbsp;notoricky nepoučitelné, vládu, obě komory parlamentu, odpovědné úředníky, že&nbsp;stavět přehrady a&nbsp;srovnávat hory se&nbsp;zemí si&nbsp;tato planeta nenechá líbit. Žádná přehrada nezadrží rozbouřené vody, sebevětší bohatství ukryté v&nbsp;hoře se&nbsp;nevyrovná kráse krajinné dominanty, viditelné na&nbsp;míle daleko. Je&nbsp;konec s&nbsp;nivelizací. Údolí zůstane údolím, hladina vody je&nbsp;nepozvedne, hora dál bude horou a&nbsp;člověk ji&nbsp;neponíží.</span></p>
          <p class="chunk" data-nb-ref-number="838" data-nb-words="5" data-nb-chars="40"><span class="idea" data-nb-ref-number="847" id="idea847" data-nb-words="5" data-nb-chars="40">Kdo jsi nestvořil, nepřetvářej. Obdivuj.</span></p>
          <p class="chunk" data-nb-ref-number="839" data-nb-words="77" data-nb-chars="484"><span class="idea" data-nb-ref-number="848" id="idea848" data-nb-words="77" data-nb-chars="484">Kopce v&nbsp;okolí Vlhoště, porostlé bory a&nbsp;bučinami, s&nbsp;břichy plnými vzácných kamenů a&nbsp;kovů, jsou chráněným pokladem této země. Pod ochranou však byly už&nbsp;za&nbsp;časů Mastila, Kostryby či&nbsp;Kreuze, parazitů, kteří už&nbsp;naštěstí nežijí. Ale žijí jejich pohrobci. S&nbsp;vyhlídkou na&nbsp;nové auto nebo jen pochvalu půjdou tito pohrobci přes mrtvoly zvířat, ptáků, ryb, stromů, květin, trav. Nemusí ani překračovat zákon; umí si&nbsp;vždycky vydupat výjimku ze&nbsp;zákona a&nbsp;zplundrovat vše, co&nbsp;si&nbsp;zplundrovat zamanou.</span></p>
          <p class="chunk" data-nb-ref-number="840" data-nb-words="45" data-nb-chars="282"><span class="idea" data-nb-ref-number="849" id="idea849" data-nb-words="45" data-nb-chars="282">Nedá se&nbsp;věřit žádnému státu, že&nbsp;nerozežere zevnitř zemi, kterou si&nbsp;pro sebe zabral. A&nbsp;nejméně ze&nbsp;všech věřím této republice, zupácké tupohlavé obludě. Myslet si, že&nbsp;bude ochraňovat zelené území, na&nbsp;které se&nbsp;vrhla a&nbsp;které si&nbsp;zabrala jako bezohledný uzurpátor, je&nbsp;sebevražedně naivní.</span></p>
          <p class="chunk" data-nb-ref-number="841" data-nb-words="163" data-nb-chars="982"><span class="idea" data-nb-ref-number="850" id="idea850" data-nb-words="163" data-nb-chars="982">Snad proto jsou sopečné homole v&nbsp;okolí Vlhoště chráněny i&nbsp;jinak. Šedina, Husa, Kostelec, Dubičná, Lysá skála, Pec nebo Kameník, všechny ty&nbsp;vršky dnes mají skutečné zastání a&nbsp;je&nbsp;jen pro dobro věci, že&nbsp;jejich ochránce není znám. Že&nbsp;je&nbsp;přítomen, poznáte podle značek a&nbsp;pak si&nbsp;dobře rozmyslíte, jak se&nbsp;na&nbsp;hájeném území chovat. Sám bývám překvapen, když pod lesem na&nbsp;úbočí některého z&nbsp;těch vršků narazím na&nbsp;totemické stromy: jsou oblečené do&nbsp;ženských sukní a&nbsp;halen nebo do&nbsp;mužských košil a&nbsp;nohavic. Strom, na&nbsp;nějž jsem při procházce natrefil já, měl ke&nbsp;kmeni přidrátovány lidské paže, nádherně vyřezané ze&nbsp;dřeva a&nbsp;pospojované ocelovými klouby, a&nbsp;dole dvě krásné dřevěné nohy, poklidně zkřížené v&nbsp;tureckém sedu. Na&nbsp;jedné ruce chyběl prst, jedna noha byla nedodělaná. Údy chrastily ve&nbsp;větru. Zdálo se, že&nbsp;strom sám jimi pohybuje. Viděl jsem pak jiné dřeviny s&nbsp;napodobeninami lidských rukou a&nbsp;nohou, ty&nbsp;byly opracovány s&nbsp;menší precizností. Ale i&nbsp;ty&nbsp;jsou jistě účinné. Hovoří jasným jazykem.</span></p>
          <p class="chunk" data-nb-ref-number="842" data-nb-words="131" data-nb-chars="838"><span class="idea" data-nb-ref-number="851" id="idea851" data-nb-words="131" data-nb-chars="838">Kdo jejich varování nedokáže či&nbsp;nechce slyšet, se&nbsp;zlou se&nbsp;potáže. Jako dva tucty myslivců z&nbsp;místního spolku, kteří navzdory jarnímu hájení vyrazili na&nbsp;Šedinu na&nbsp;přemnožené daňky – aspoň tak byl hon vysvětlen novinářům z&nbsp;tisku a&nbsp;televize. To&nbsp;Děti vody zburcovaly média, když zlověstné bouchání kozlic doznělo až&nbsp;do&nbsp;jejich pobočky v&nbsp;Dubé. S&nbsp;žurnalisty přijela i&nbsp;policie, pak byly povolány pohřební vozy, posily přijely až&nbsp;z&nbsp;Úštěka a&nbsp;z&nbsp;Nového Boru. Kamery to&nbsp;zabraly velmi dovedně: myslivci leželi v&nbsp;rokli pod horou, do&nbsp;jednoho postřílení jak králíci. Balistická expertiza prokázala, že&nbsp;kulky byly vypáleny z&nbsp;jejich vlastních zbraní. Vyšetřování nevedlo nikam. Museli se&nbsp;pozabíjet navzájem. Z&nbsp;převisu nevysoké pískovcové skály, pod níž se&nbsp;nimrodi povalovali, viselo na&nbsp;železných hřebech dřevěné ženské torzo; bez nohou, bez rukou, bez hlavy.</span></p>
          <p class="chunk" data-nb-ref-number="843" data-nb-words="222" data-nb-chars="1419"><span class="idea" data-nb-ref-number="852" id="idea852" data-nb-words="222" data-nb-chars="1419">Druhý případ byl ještě zvláštnější, a&nbsp;ani tentokrát se&nbsp;nic nevypátralo. Teprve z&nbsp;pozdějšího vyšetřování příbuzných obětí vyplynulo, že&nbsp;pět mužů z&nbsp;Kravař se&nbsp;jedné noci vydalo v&nbsp;džípu na&nbsp;Dubičnou, každý s&nbsp;motorovou pilou. Vůz byl vybaven střešními reflektory a&nbsp;táhl dlouhý přívěs. Lidé z&nbsp;okolí tvrdili, že&nbsp;té&nbsp;noci se&nbsp;míhala na&nbsp;stráních kopce podivná žlutá světla, blázen z&nbsp;nedalekých Konojed dokonce mlel něco o&nbsp;jantarové hoře, ale jeho řečem nikdo nenaslouchal. Na&nbsp;každý pád se&nbsp;samozvaní dřevorubci, kteří už&nbsp;měli domluvený černý prodej kradeného dřeva na&nbsp;dokskou pilu, nevrátili druhého dne domů. Kdo je&nbsp;šel hledat, nenašel nic než jejich auto na&nbsp;svahu, s&nbsp;rozsvícenými světly namířenými do&nbsp;slunce. Pily byly nalezeny v&nbsp;jedlovém háji o&nbsp;kus výš. Neležely, ale šikmo stály, těžkými držadly zaryté v&nbsp;hlíně a&nbsp;jehličí. I&nbsp;ony mířily čepelemi vzhůru, na&nbsp;křivý dub obalený mrtvým listím, které jednou nespadlo a&nbsp;už&nbsp;neopadá. Na&nbsp;dubu pátrači nalezli dřevěnou ženskou hlavu s&nbsp;rozcuchanými žíněmi namísto vlasů a&nbsp;uhnilou bradou, jak naražená na&nbsp;špičatém suku přehlíží scénu pod stromem očima z&nbsp;barevných sklíček. Policisté si&nbsp;jí&nbsp;nevšímali. Veškerou jejich pozornost zaujaly mouchy, které se&nbsp;v&nbsp;černých mračnech slétly na&nbsp;pily. Bylo teplo a&nbsp;slunečno. Naolejované řezací listy připomínaly ocelové mucholapky. V&nbsp;laboratořích kriminálky pak byly mezi jednotlivými řetězovými články objeveny kousky lidské tkáně, cáry kůže a&nbsp;úlomky kostí.</span></p>
        </section>
        <section>
          <p class="chunk" data-nb-ref-number="844" data-nb-words="81" data-nb-chars="465"><span class="idea" data-nb-ref-number="853" id="idea853" data-nb-words="81" data-nb-chars="465">Katynka nese vodu. Je&nbsp;těhotná. Nastane její doba. Na&nbsp;ramenou jí&nbsp;spočívá jho, na&nbsp;obou koncích se&nbsp;houpá vědro. Je&nbsp;silná, nese svůj tekutý náklad od&nbsp;pramene, z&nbsp;něhož vzešla potopa. Voda se&nbsp;zklidnila, sama si&nbsp;dávno našla cestu k&nbsp;rybníkům, a&nbsp;kde zaplavila cesty, tam jsme prokopali kanál. Břehy jsme osázeli duby a&nbsp;jasany. Bystřině se&nbsp;začalo říkat Johánek, název se&nbsp;rychle ujal. Bůhví, kdo si&nbsp;to&nbsp;vymyslel a&nbsp;proč mi&nbsp;z&nbsp;toho naskakuje husí kůže. Chovám v&nbsp;podezření Katynku.</span></p>
          <p class="chunk" data-nb-ref-number="845" data-nb-words="90" data-nb-chars="482"><span class="idea" data-nb-ref-number="854" id="idea854" data-nb-words="90" data-nb-chars="482">Pár kroků za&nbsp;Kateřinou se&nbsp;potácí stejně obtížený mladý muž. Neznám ho. Je&nbsp;jedním z&nbsp;tisíců, kteří se&nbsp;přidali k&nbsp;Dětem vody a&nbsp;nalezli zde nové druhy a&nbsp;přátele, kteří to&nbsp;myslí se&nbsp;záchranou světa vážně. I&nbsp;on&nbsp;jde se&nbsp;jhem, voda šplíchá z&nbsp;věder na&nbsp;vyšlapanou cestu a&nbsp;usazuje se&nbsp;v&nbsp;blátivých kalužích. Nosič už&nbsp;nemůže dál a&nbsp;musí břemeno položit. To&nbsp;se&nbsp;vzápětí zvedá na&nbsp;ramena toho, jenž si&nbsp;už&nbsp;odpočal. Ten, co&nbsp;jde za&nbsp;nimi, ani nemusí zvolnit krok. Další ani nezvedne hlavu a&nbsp;klidně šlape dál.</span></p>
          <p class="chunk" data-nb-ref-number="846" data-nb-words="188" data-nb-chars="1100"><span class="idea" data-nb-ref-number="855" id="idea855" data-nb-words="188" data-nb-chars="1100">Unavený mladík si&nbsp;rovná záda a&nbsp;mne si&nbsp;obolavělé ruce. Odpojí se&nbsp;od&nbsp;řetězce nosičů a&nbsp;seběhne po&nbsp;svahu k&nbsp;velkému hnědému stanu polní kuchyně. Dívám se, jak si&nbsp;z&nbsp;konve nabírá čaj do&nbsp;plechového hrnku a&nbsp;dlouze pije. Přestože slunce zatím nepálí, z&nbsp;čela pijáka čaje se&nbsp;řine pot. Zásobu pro celý tábor jsem objednal, zaplatil a&nbsp;nechal dovézt já. Vybral jsem nefritově zbarvený Lu&nbsp;Ťing, „dračí studnu“, čaj trpké chuti a&nbsp;výjimečně povzbudivých účinků. Dodávka z&nbsp;Hamburku netrvala víc než týden. Ubývá rychle. Prázdné dřevěné bedny byly rozebrány na&nbsp;desky a&nbsp;ty&nbsp;jsme položili všude tam, kde se&nbsp;stezky pod nohama nosičů proměnily v&nbsp;bahno. Dřevo se&nbsp;má&nbsp;k&nbsp;půdě dobře, vstupuje do&nbsp;ní&nbsp;s&nbsp;pokorou a&nbsp;dávnou vzpomínkou na&nbsp;rodný les. Úpatí kopce je&nbsp;vydlážděno těmito tabulkami s&nbsp;čínskými znaky, kterým nikdo nerozumí, ale leckdo ctí jejich tajemství a&nbsp;obdivuje jejich krásu. Když pozoruji horu, po&nbsp;jejíchž stráních se&nbsp;valí mlha, a&nbsp;vidím tuhle kousek mýtiny, tamhle pár borovic a&nbsp;jinde javorové mlází, vůbec se&nbsp;nezdá, že&nbsp;tu&nbsp;kdy býval lom. Ty&nbsp;čínské znaky jsou dalším z&nbsp;kouzel, jež chrání horu před návratem zlodějů kamene.</span></p>
          <p class="chunk" data-nb-ref-number="847" data-nb-words="68" data-nb-chars="412"><span class="idea" data-nb-ref-number="856" id="idea856" data-nb-words="68" data-nb-chars="412">Prodal jsem svůj byt v&nbsp;cizině a&nbsp;zbavil se&nbsp;všech cenných papírů. Utržené peníze strkám do&nbsp;bezedné pokladničky Dětí vody. Dělám to&nbsp;dobrovolně a&nbsp;anonymně, neví to&nbsp;Katynka ani Tomáš Mor, jenom tichá křehká Alice, která, když jí&nbsp;přinesu šek, vždycky udělá falešně udivené oči – je&nbsp;chytrá, ví, co&nbsp;na&nbsp;štědrého strejdu platí. Jednou mi&nbsp;dokonce vysekla ironické pukrle; připomněla mi&nbsp;tím Katynku, takovou, jaká byla dřív.</span></p>
          <p class="chunk" data-nb-ref-number="848" data-nb-words="290" data-nb-chars="1726"><span class="idea" data-nb-ref-number="857" id="idea857" data-nb-words="290" data-nb-chars="1726">Alice netuší, že&nbsp;v&nbsp;Praze vedu restituční spor o&nbsp;své severočeské nemovitosti. Úřady mě&nbsp;upozornily, že&nbsp;se&nbsp;to&nbsp;neobejde bez soudu, tak jsem si&nbsp;najal právníka, který se&nbsp;na&nbsp;tyto věci specializuje, a&nbsp;dal mu&nbsp;plnou moc. Až&nbsp;jednou tu&nbsp;při vyhraje, odhaduji, že&nbsp;za&nbsp;nějakých deset let, připadne Věž a&nbsp;soustava rybníků Dětem vody. Zatím jsem vyběhal povolení, aby v&nbsp;Černém mlýně mohla mít organizace své nové sídlo. Rekonstrukční práce jsou v&nbsp;plném proudu. Tomáš si&nbsp;kraj zamiloval, když se&nbsp;jezdil potápět do&nbsp;Novomlýnské přehrady. Stavební úřad v&nbsp;České Lípě mi&nbsp;navrhl, že&nbsp;můžu mít v&nbsp;patře Věže i&nbsp;malý byt. S&nbsp;radostí jsem přijal a&nbsp;nabídl ho&nbsp;Tomášovi. Dalo se&nbsp;čekat, že&nbsp;si&nbsp;tam bude chtít nastěhovat Katynku. K&nbsp;jeho i&nbsp;mému překvapení odmítla. Vyhlédla si&nbsp;ve&nbsp;Staré Vsi bývalou rychtu a&nbsp;nad zborcenou bránu pověsila černé kočárové kolo, jež našla v&nbsp;lese. Prohlásila, že&nbsp;ruinu dá&nbsp;do&nbsp;zimy do&nbsp;obyvatelného stavu. Ač&nbsp;jsou květnové noci chladné, bydlí v&nbsp;horolezeckém stanu pod širým nebem, mezi čtyřmi stěnami své rodné světnice. Má&nbsp;spoustu pomocníků. Její čin zapůsobil na&nbsp;ostatní. Mnohé z&nbsp;Dětí se&nbsp;zařídilo po&nbsp;jejím vzoru, vznikl tu&nbsp;kibuc. Protože se&nbsp;do&nbsp;zdevastované vesnice bez elektřiny, plynu a&nbsp;pitné vody, po&nbsp;desítky let chátrající na&nbsp;dně nádrže, neměl kdo vrátit, úředníci rádi přiklepli pozemky a&nbsp;trosky domů novým majitelům. Na&nbsp;bývalé Fideliově faře dnes bydlí mladý kněz, ve&nbsp;vyhandlované Vovsově škole se&nbsp;usadil učitelský pár s&nbsp;třemi malými dětmi. Je&nbsp;to&nbsp;podivná idyla. Kdysi dávno ji&nbsp;vyznával bláhový kantor, působil v&nbsp;této vesnici. Byl všem pro smích a&nbsp;ta, kterou miloval, si&nbsp;ho&nbsp;ošklivila. Ale v&nbsp;životě se&nbsp;učíme i&nbsp;od&nbsp;osob nemilovaných. Vovsova vysněná společnost, založená na&nbsp;soucitu a&nbsp;solidaritě, začíná zapouštět kořeny právě ve&nbsp;Staré Vsi.</span></p>
        </section>
        <section>
          <p class="chunk" data-nb-ref-number="849" data-nb-words="70" data-nb-chars="450"><span class="idea" data-nb-ref-number="858" id="idea858" data-nb-words="70" data-nb-chars="450">Nejsem jediný mecenáš Dětí vody, ale rozhodně jsem ten nejúspěšnější. Odmítnuti byli sympatizanti, kteří se&nbsp;nabídli, že&nbsp;zapůjčí organizaci svá auta a&nbsp;odepíší si&nbsp;z&nbsp;daní amortizaci a&nbsp;podporu nevýdělečné organizace. Tomáš Mor jim vysvětlil, že&nbsp;pro svůj současný projekt Děti vody automobily nepotřebují a&nbsp;že&nbsp;kejkle s&nbsp;odpisy z&nbsp;daní nemá rád. Z&nbsp;daní je&nbsp;přece placeno ministerstvo životního prostředí – na&nbsp;obnovu zničené krajiny bude potřeba spousta peněz.</span></p>
          <p class="chunk" data-nb-ref-number="850" data-nb-words="157" data-nb-chars="924"><span class="idea" data-nb-ref-number="859" id="idea859" data-nb-words="157" data-nb-chars="924">O&nbsp;„staroveském zázraku“ se&nbsp;doslechli také Němci, ti&nbsp;z&nbsp;nich, kteří tu&nbsp;mívali své rodiče a&nbsp;prarodiče. Přijeli se&nbsp;podívat a&nbsp;ukazovali nám domy, statky, zahrady a&nbsp;polnosti patřící kdysi jejich rodinám, dokonce vypátrali místo na&nbsp;hůrce poblíž vesnice, kde mívali svůj kostel. Ten úplně zmizel. Za&nbsp;starého režimu ho&nbsp;nahradil vepřín a&nbsp;i&nbsp;ten byl teď v&nbsp;rozvalinách, smetený vlhošťskou potopou. Vyzvali jsme je, aby se&nbsp;do&nbsp;Staré Vsi vrátili a&nbsp;obnovili německou část, svůj Altdorf. Někteří se&nbsp;naší nabídce smáli, jiní si&nbsp;jen povzdechli a&nbsp;hrstka ten nápad uvítala s&nbsp;nadšením. Když jsem byl ve&nbsp;Vsi naposled, všiml jsem si, že&nbsp;se&nbsp;pilně staví v&nbsp;obou částech města, a&nbsp;pokud dochází mezi Čechy a&nbsp;Němci k&nbsp;nějakým sporům, je&nbsp;to&nbsp;normální – kdy k&nbsp;nim nedocházelo? Řeší je&nbsp;ustavená rada. Místa je&nbsp;všude dost a&nbsp;cena pozemků zanedbatelná. Kraj je&nbsp;třeba zalidnit, jeho obyvatelům bude ku&nbsp;prospěchu, bude-li se&nbsp;jedna kultura dennodenně mísit s&nbsp;druhou.</span></p>
        </section>
        <section>
          <p class="chunk" data-nb-ref-number="851" data-nb-words="78" data-nb-chars="443"><span class="idea" data-nb-ref-number="860" id="idea860" data-nb-words="78" data-nb-chars="443">Dívám se&nbsp;na&nbsp;Kateřinu. Snímá z&nbsp;ramen jho, protahuje se&nbsp;a&nbsp;pak pomalu rozlévá vodu z&nbsp;věder všude, kde je&nbsp;třeba. Hora žíznivě pije. S&nbsp;prázdnými nádobami se&nbsp;dívka vrací k&nbsp;prameni a&nbsp;cestou žertuje s&nbsp;těmi, kteří teprve táhnou vodu do&nbsp;svahu. Nezasmálka nalezla sebe samu, poznala svoji smrtelnost i&nbsp;své vykoupení, úsměv z&nbsp;tváře jí&nbsp;mizí zřídkakdy. Kdysi si&nbsp;přála žít v&nbsp;jiné době, avšak děsila se&nbsp;té, kterou tušila přicházet. Zázrak jí&nbsp;splnil starý sen.</span></p>
          <p class="chunk" data-nb-ref-number="852" data-nb-words="55" data-nb-chars="327"><span class="idea" data-nb-ref-number="861" id="idea861" data-nb-words="55" data-nb-chars="327">Nikdy jí&nbsp;nechybělo přesvědčení. Živila je&nbsp;víra v&nbsp;lesní bohy, smíšená s&nbsp;vírou v&nbsp;jednoho Boha nejvyššího. Kdysi byla Katynka nešťastná, dnes je&nbsp;spokojená – nikdo ji&nbsp;nenutí k&nbsp;jediné správné volbě. Kamkoli přijde, tam se&nbsp;to&nbsp;rozzáří měsíčním svitem. Kostěný srp, co&nbsp;nosí na&nbsp;břiše, je&nbsp;znamením zatmění – toho, co&nbsp;dělá světlo světlem.</span></p>
          <p class="chunk" data-nb-ref-number="853" data-nb-words="8" data-nb-chars="40"><span class="idea" data-nb-ref-number="862" id="idea862" data-nb-words="8" data-nb-chars="40">Je&nbsp;první máj. Z&nbsp;lesa se&nbsp;ozvala hrdlička.</span></p>
        </section>
        <section>
          <p class="chunk" data-nb-ref-number="854" data-nb-words="111" data-nb-chars="646"><span class="idea" data-nb-ref-number="863" id="idea863" data-nb-words="111" data-nb-chars="646">Dívám se&nbsp;na&nbsp;Tomáše. Ve&nbsp;slamáku, v&nbsp;citronově, pomerančově a&nbsp;jahodově batikovaném triku a&nbsp;směšných konopných šortkách stojí na&nbsp;temeni hory a&nbsp;dlouhé světlé vlasy mu&nbsp;vlají ve&nbsp;větru, co&nbsp;se&nbsp;zvedl od&nbsp;západu. V&nbsp;levé ruce drží kraslici a&nbsp;zamyšleně s&nbsp;ní&nbsp;otáčí v&nbsp;prstech, vypadá docela jako královské jablko. Křesací kladivo, které třímá v&nbsp;pravačce, připomíná monarchovo žezlo. Mohl by&nbsp;jedním udeřit o&nbsp;druhé a&nbsp;způsobit katastrofu, tuhle moc má. Pokud se&nbsp;v&nbsp;něm však nemýlím, využije své moci jinak. Stačí pohlédnout na&nbsp;všechny lidičky, co&nbsp;se&nbsp;plahočí po&nbsp;svazích hory na&nbsp;jeho pokyn. Dokázal je&nbsp;přesvědčit, že&nbsp;to&nbsp;nedělají pro něj, ale pro tento svět – pro sebe.</span></p>
          <p class="chunk" data-nb-ref-number="855" data-nb-words="87" data-nb-chars="536"><span class="idea" data-nb-ref-number="864" id="idea864" data-nb-words="87" data-nb-chars="536">Návrh, aby obnova hory proběhla bez pomoci moderní mechanizace, se&nbsp;nejprve setkal s&nbsp;posměchem. Když se&nbsp;Dětem vody rozležel v&nbsp;hlavě, valnou většinou jej přijaly. Co&nbsp;s&nbsp;energií, která nám byla dána? Na&nbsp;této otázce byla postavena Tomášova řeč. Jsme živí, silní, myslící a&nbsp;cítící lidé, jedinečná forma kontinuity v&nbsp;prostoru. Pokud se&nbsp;poženeme pořád jen kupředu, ztratíme ze&nbsp;zřetele bod, odkud jsme vyšli; ztratíme se&nbsp;svým předkům, ztratíme se&nbsp;sami sobě, neboť jsme jejich potomci. Nebudeme-li se&nbsp;k&nbsp;nim čas od&nbsp;času vracet, upadneme do&nbsp;záhuby.</span></p>
          <p class="chunk" data-nb-ref-number="856" data-nb-words="88" data-nb-chars="477"><span class="idea" data-nb-ref-number="865" id="idea865" data-nb-words="88" data-nb-chars="477">Dílo za&nbsp;nás můžou udělat stroje. Můžeme si&nbsp;na&nbsp;ně&nbsp;vydělat, můžeme si&nbsp;koupit energii, která je&nbsp;uvede do&nbsp;pohybu a&nbsp;bude je&nbsp;udržovat v&nbsp;chodu. Dá-li tu&nbsp;energii voda, jež sama teče, anebo slunce, co&nbsp;samo svítí, anebo vítr, jenž sám od&nbsp;sebe vane, bude to&nbsp;energie dobrá. Pokud však tu&nbsp;energii získáme z&nbsp;toho, co&nbsp;jsme vyrvali z&nbsp;útrob země a&nbsp;pak jsme to&nbsp;spálili ohněm a&nbsp;sírou, bude to&nbsp;energie špatná. Děravá země bude křehká jako skořápka vajíčka – při příštím kroku se&nbsp;můžeme propadnout.</span></p>
          <p class="chunk" data-nb-ref-number="857" data-nb-words="6" data-nb-chars="39"><span class="idea" data-nb-ref-number="866" id="idea866" data-nb-words="6" data-nb-chars="39">Máme svou vlastní energii. Využijme ji.</span></p>
        </section>
        <section>
          <p class="chunk" data-nb-ref-number="858" data-nb-words="191" data-nb-chars="1163"><span class="idea" data-nb-ref-number="867" id="idea867" data-nb-words="191" data-nb-chars="1163">Dívám se&nbsp;na&nbsp;Kateřinu. Je&nbsp;jednou z&nbsp;tisíce postav na&nbsp;tom nepravděpodobném, ovšem skutečném staveništi. Na&nbsp;dálku, z&nbsp;které to&nbsp;hemžení pozoruji, ji&nbsp;poznávám podle vysoké postavy, plavých vlasů a&nbsp;zvláštní radosti z&nbsp;tělesné námahy, jakou zažívají lidé, kteří byli po&nbsp;dlouhou dobu upoutáni na&nbsp;lože a&nbsp;pak vstali jak z&nbsp;mrtvých. Udivuje mě&nbsp;samozřejmost, s&nbsp;jakou nosí prosté moderní oblečení, plandavé triko a&nbsp;modré kalhoty, pevné boty z&nbsp;tvrdé kůže; podobné odění bylo za&nbsp;jejího prvního života vyhrazeno mužům, dnes se&nbsp;nad ním nikdo nepozastaví, ať&nbsp;je&nbsp;nosí kdokoli. Katynka chce úplně splynout s&nbsp;dnešní dobou, tak jako se&nbsp;toužila vyhnout průmyslovému teroru, který tak strašlivě zválcoval náš milovaný kraj. To&nbsp;mě&nbsp;trochu mrzí. Mně se&nbsp;víc líbilo v&nbsp;tehdejší době. Tenkrát jsem se&nbsp;cítil úžasně, svět byl takový, jaký být měl, a&nbsp;já&nbsp;čněl v&nbsp;jeho středu. Každý krok kupředu byl dobrý – nebylo třeba se&nbsp;bát. Dnes jsem na&nbsp;okraji společnosti; dlužno dodat, že&nbsp;vlastním přičiněním. Dobře mi&nbsp;tak. Jsem přežívající anachronismus, postava z&nbsp;pohádek na&nbsp;strašení dětí. A&nbsp;přesto se&nbsp;nemohu zbavit pocitu, že&nbsp;mám nějaký úkol. Úkol, jenž souvisí s&nbsp;Katynkou a&nbsp;s&nbsp;příchodem postindustriálního věku.</span></p>
          <p class="chunk" data-nb-ref-number="859" data-nb-words="108" data-nb-chars="634"><span class="idea" data-nb-ref-number="868" id="idea868" data-nb-words="108" data-nb-chars="634">Katynka se&nbsp;zastavuje v&nbsp;půli kroku. Jako by&nbsp;zaslechla něco z&nbsp;mých úvah. Sáhne si&nbsp;na&nbsp;břicho, ohlédne se&nbsp;a&nbsp;zastíní si&nbsp;oči. Pátrá očima po&nbsp;zelené stráni, a&nbsp;když mě&nbsp;spatří sedět pod dubem, kde ve&nbsp;stínu rozložité, teprv nedávno olistěné koruny bafám z&nbsp;nové dýmky, zamává mi&nbsp;a&nbsp;pošle přes údolí vzdušnou pusu. Tím mě&nbsp;vždycky dostane. Odpouštím jí&nbsp;její nevděk, její svéhlavost, její samostatnost, její nevypočitatelnost. A&nbsp;možná i&nbsp;její nenávist ke&nbsp;mně, kterou si&nbsp;možná sama nechce připustit, ale občas ji&nbsp;nedokáže skrýt. Kdysi jsem ji&nbsp;zbavil volby a&nbsp;hůř jsem jí&nbsp;ublížit nemohl. I&nbsp;kdyby mi&nbsp;hlava ochotně odpustila, její srdce zůstane zatvrzelé.</span></p>
          <p class="chunk" data-nb-ref-number="860" data-nb-words="133" data-nb-chars="817"><span class="idea" data-nb-ref-number="869" id="idea869" data-nb-words="133" data-nb-chars="817">Dívá se&nbsp;dolů na&nbsp;vory na&nbsp;Dolanském rybníku. Přivážejí kulatinu nařezanou ze&nbsp;zdejších stromů za&nbsp;časů kamenolomu. Za&nbsp;darované peníze Tomáš dřevo odkoupil zpět – to&nbsp;já&nbsp;jsem mu&nbsp;takhle poradil, ale on&nbsp;za&nbsp;to&nbsp;sklízí obdiv a&nbsp;slávu, kterou mu&nbsp;závidím, ale uvědomuji si, že&nbsp;na&nbsp;ni&nbsp;nemám nárok. Dřevo je&nbsp;skladováno v&nbsp;Holanech, kde se&nbsp;na&nbsp;projektu obnovy podílejí jak dobrovolníci, tak lidé, které Alice za&nbsp;práci pro organizaci platí. Městečko, které se&nbsp;trápilo nezaměstnaností, najednou neví co&nbsp;dřív, starého starostu musel nahradit mladý. Náklaďáky přivážejí i&nbsp;jiný stavební materiál, především kamení ze&nbsp;zrušené Novomlýnské přehrady, rozkutálené potopou po&nbsp;širokém okolí. Beton je&nbsp;na&nbsp;Vlhošti zakázán, motorová vozidla se&nbsp;smějí ve&nbsp;městě nanejvýš otočit a&nbsp;pak si&nbsp;zas jedou po&nbsp;svých. Jak k&nbsp;hoře, tak do&nbsp;Staré Vsi žádné stroje nesmí.</span></p>
          <p class="chunk" data-nb-ref-number="861" data-nb-words="148" data-nb-chars="899"><span class="idea" data-nb-ref-number="870" id="idea870" data-nb-words="148" data-nb-chars="899">Od&nbsp;rána do&nbsp;večera vyjíždějí z&nbsp;Holan karavany volských a&nbsp;koňských spřežení a&nbsp;každá z&nbsp;jedné strany objíždí rybníky, aby složila kámen, dřevo, vápno, písek a&nbsp;zeminu buďto na&nbsp;úpatí Vlhoště, nebo za&nbsp;humny Staré Vsi. Dělníci nosí břemena na&nbsp;zádech nebo je&nbsp;vozí v&nbsp;kolečkách, na&nbsp;trakařích, na&nbsp;žebřiňácích. Na&nbsp;svazích Vlhoště i&nbsp;nad střechami staroveských chalup se&nbsp;zvedají jednoduché vahadlové jeřáby s&nbsp;kladkou, poháněné lidskou silou. Na&nbsp;vrchol hory vede z&nbsp;několika stran jednoduchá lanovka z&nbsp;těchto jeřábů, jež jsou zde rozmístěny právě na&nbsp;dosah svých ramen. Když spodní složí náklad, ten nad ním ho&nbsp;zdvihne a&nbsp;přenese na&nbsp;rameni o&nbsp;stupeň výš a&nbsp;tak to&nbsp;jde dál a&nbsp;dál až&nbsp;k&nbsp;vrcholku, který neustále roste. Kámen a&nbsp;dřevo putuje vzhůru nečekaně snadno, a&nbsp;když dělníci usedají k&nbsp;večernímu odpočinku kolem táborových ohňů, s&nbsp;uspokojením si&nbsp;mnou svaly, které svou sílu nikdy předtím nepropůjčily vznešenějšímu účelu.</span></p>
          <p class="chunk" data-nb-ref-number="862" data-nb-words="37" data-nb-chars="220"><span class="idea" data-nb-ref-number="871" id="idea871" data-nb-words="37" data-nb-chars="220">Kde býval lom, tam je&nbsp;dnes plná hora, co&nbsp;nejpodobnější té&nbsp;původní. Kde byly rozvaliny domů, tam jsou dnes nová stavení zachovávající krásu a&nbsp;účelnost původních. Do&nbsp;nového roku bude Vlhošť navršena a&nbsp;Stará Ves se&nbsp;zalidní.</span></p>
          <p class="chunk" data-nb-ref-number="863" data-nb-words="55" data-nb-chars="297"><span class="idea" data-nb-ref-number="872" id="idea872" data-nb-words="55" data-nb-chars="297">Dívám se&nbsp;na&nbsp;všechny ty&nbsp;lidi a&nbsp;vidím nemožné – dobrovolně se&nbsp;aspoň na&nbsp;čas vzdali svého sobectví a&nbsp;stali se&nbsp;součástí dokonale fungujícího celku, neboť dobrý vládce jim objasnil, jak a&nbsp;proč a&nbsp;v&nbsp;čem je&nbsp;to&nbsp;dobré. Mám to&nbsp;za&nbsp;stejný zázrak, jako je&nbsp;fontána, jež na&nbsp;jediném proudu vody udrží dělovou kouli.</span></p>
          <p class="chunk" data-nb-ref-number="864" data-nb-words="40" data-nb-chars="234"><span class="idea" data-nb-ref-number="873" id="idea873" data-nb-words="40" data-nb-chars="234">Tváří v&nbsp;tvář takové vyspělosti je&nbsp;mi&nbsp;stydno. Já, šlechtic, se&nbsp;pokorně přiznávám k&nbsp;obdivu k&nbsp;plebejcům. Lidé si&nbsp;vládnou sami. Hastrman, ten bájný korektiv lidské pýchy, je&nbsp;najednou zbytečný. Děti vody umí vše, co&nbsp;uměl on. Svedou to&nbsp;líp.</span></p>
        </section>
        <section>
          <p class="chunk" data-nb-ref-number="865" data-nb-words="184" data-nb-chars="1055"><span class="idea" data-nb-ref-number="874" id="idea874" data-nb-words="184" data-nb-chars="1055">Dívám se&nbsp;na&nbsp;Kateřinu. Slunce se&nbsp;rozpustilo v&nbsp;mracích, co&nbsp;přišly od&nbsp;západu, ale ona si&nbsp;dál cloní rukou oči a&nbsp;vesele se&nbsp;usmívá. Gestem mi&nbsp;naznačuje, abych přešel údolí a&nbsp;vystoupal k&nbsp;ní. Z&nbsp;opačné strany, z&nbsp;vrcholu hory, k&nbsp;ní&nbsp;sestoupil Tomáš Mor. Dohlíží na&nbsp;skupinu mužů, kteří po&nbsp;klikaté cestě valí nahoru obrovské břemeno, jež by&nbsp;žádný jeřáb neunesl. Právě se&nbsp;dostali ke&nbsp;Katynce. Dopravují balvan na&nbsp;původní místo vlastními silami, na&nbsp;primitivním, improvizovaném čtyřkolovém voze, sbitém ze&nbsp;čtyř hrubě otesaných kmenů. Dvacet mužů vůz táhne na&nbsp;konopných lánech, deset jej zezadu tlačí a&nbsp;deset ho&nbsp;jistí po&nbsp;stranách, aby se&nbsp;s&nbsp;viklanem nepřevážil a&nbsp;nevydal se&nbsp;s&nbsp;ním na&nbsp;vražednou cestu dolů. Narazili na&nbsp;překážku. Kámen se&nbsp;zachvěje a&nbsp;vůz se&nbsp;zastaví, pár siláků se&nbsp;do&nbsp;něj ještě mocně opře, ale ostatním je&nbsp;jasné, že&nbsp;dál to&nbsp;nepůjde. Oči se&nbsp;zvedají ke&nbsp;Katynce a&nbsp;k&nbsp;Tomášovi. Dívka opět vzhlédne a&nbsp;její pohled mě&nbsp;najde na&nbsp;protější stráni. Kyne mi&nbsp;rukou, její gesto říká: „Pojď! Potřebujeme tě.“ Hezky se&nbsp;mi&nbsp;sedí, nikam se&nbsp;mi&nbsp;nechce. Soustředím se&nbsp;na&nbsp;výjev s&nbsp;kamenem.</span></p>
          <p class="chunk" data-nb-ref-number="866" data-nb-words="89" data-nb-chars="510"><span class="idea" data-nb-ref-number="875" id="idea875" data-nb-words="89" data-nb-chars="510">Tomáš přistupuje k&nbsp;mužstvu u&nbsp;viklanu. Vidím, že&nbsp;nese něco v&nbsp;rukou, něco, co&nbsp;na&nbsp;dálku vypadá jako nemluvně, jež právě vytáhlo ručky z&nbsp;povijanu. Poznávám ten předmět. Je&nbsp;to&nbsp;starý smírčí kříž, co&nbsp;kdysi vězel v&nbsp;balvanu, překvapivě malý – menší, než jak si&nbsp;ho&nbsp;pamatuji. Takže ho&nbsp;Děti přece jen našly. Tomáš něco říká, kamenné dítě v&nbsp;náruči. Teď zaberou všichni dohromady: vůz se&nbsp;o&nbsp;kousek pohne, viklan se&nbsp;povážlivě zakymácí a&nbsp;dělníci strnou. Přihlíží celá hora, celé údolí. I&nbsp;já&nbsp;vidím, jak jim tváře zrůznila hrůza.</span></p>
          <p class="chunk" data-nb-ref-number="867" data-nb-words="65" data-nb-chars="343"><span class="idea" data-nb-ref-number="876" id="idea876" data-nb-words="65" data-nb-chars="343">Hastrman musí jít. Přece jen ještě není tak starý, aby nemohl pomoci tam, kde je&nbsp;ho&nbsp;třeba. Zvedám se&nbsp;z&nbsp;měkké trávy a&nbsp;oprašuji kabát. Sejdu ze&nbsp;stráně k&nbsp;prameni Johánka a&nbsp;pokleknu u&nbsp;něj. Naberu do&nbsp;dlaní vodu, napiju se&nbsp;jednou, podruhé a&nbsp;potřetí a&nbsp;pak si&nbsp;důkladně promáčím vlasy – tak, aby z&nbsp;nich crčelo i&nbsp;poté, co&nbsp;se&nbsp;vyškrábu k&nbsp;zaseknutému vozu.</span></p>
          <p class="chunk" data-nb-ref-number="868" data-nb-words="22" data-nb-chars="113"><span class="idea" data-nb-ref-number="877" id="idea877" data-nb-words="22" data-nb-chars="113">„Hastrmane, tatrmane!“ pokřikují na&nbsp;mě&nbsp;ti&nbsp;nahoře a&nbsp;něčemu se&nbsp;smějí. Je&nbsp;to&nbsp;divný smích – jako by&nbsp;se&nbsp;do&nbsp;něj nutili.</span></p>
          <p class="chunk" data-nb-ref-number="869" data-nb-words="15" data-nb-chars="83"><em><span class="idea" data-nb-ref-number="878" id="idea878" data-nb-words="2" data-nb-chars="20">Hastrmane, tatrmane,<br></span>
<span class="idea" data-nb-ref-number="879" id="idea879" data-nb-words="5" data-nb-chars="22">dej nám kůži na&nbsp;buben!<br></span>
<span class="idea" data-nb-ref-number="880" id="idea880" data-nb-words="3" data-nb-chars="20">Budeme ti&nbsp;bubnovati,<br></span>
<span class="idea" data-nb-ref-number="881" id="idea881" data-nb-words="5" data-nb-chars="21">až&nbsp;vyjdeš z&nbsp;vody ven!</span></em></p>
        </section>
        <section>
          <p class="chunk" data-nb-ref-number="870" data-nb-words="168" data-nb-chars="1039"><span class="idea" data-nb-ref-number="882" id="idea882" data-nb-words="168" data-nb-chars="1039">Procházím mokřinou nad pramenem, do&nbsp;botek mi&nbsp;proniká voda a&nbsp;příjemně chladí nohy. Můj krok je&nbsp;lehký a&nbsp;pružný, chvátám, divže ten prudký svah neberu ztečí. Na&nbsp;jeden zátah to&nbsp;ale nepůjde – co&nbsp;zvládnou nohy, to&nbsp;nestihnou plíce a&nbsp;žábry jim za&nbsp;pěkného jarního dne nepomůžou. Zastavuji se&nbsp;na&nbsp;ostrohu, za&nbsp;nímž začíná lom, mávám nahoru Katynce, jako bych se&nbsp;tu&nbsp;zdržel schválně. Předstírám, že&nbsp;se&nbsp;těším výhledem. Lom se&nbsp;zaplňuje kamením a&nbsp;hlínou, kopec opět tloustne a&nbsp;nabývá když ne&nbsp;původní podoby, alespoň původního tvaru. Připomíná mi&nbsp;lidskou tvář po&nbsp;autonehodě, nanovo rekonstruovanou odborníkem na&nbsp;plastickou chirurgii. Koutkem oka zachytím šikmo pod sebou něco bílého. Podívám se&nbsp;tam, spatřím kulatý mlýnský kámen, jeden ze&nbsp;dvou, co&nbsp;po&nbsp;dvě staletí střežily Katynčinu hrobku. Ten druhý sem právě táhne volské spřežení, dva mladíci se&nbsp;s&nbsp;ním lopotí na&nbsp;žebřiňáku, zvedají ho, hop, na&nbsp;první pokus ho&nbsp;převalí přes postranici. Kolo žuchne do&nbsp;štěrkovitého rumu a&nbsp;zazáří v&nbsp;světle odpoledního nebe jako malé proděravělé slunce. Skála je&nbsp;navrácena hoře.</span></p>
          <p class="chunk" data-nb-ref-number="871" data-nb-words="31" data-nb-chars="186"><span class="idea" data-nb-ref-number="883" id="idea883" data-nb-words="31" data-nb-chars="186">Odvracím zrak a&nbsp;dávám se&nbsp;znova do&nbsp;kroku. Katynka s&nbsp;Tomášem už&nbsp;jsou docela blízko. Viklan narůstá do&nbsp;olbřímích rozměrů. Už&nbsp;cítím pot dělníků a&nbsp;vidím jejich odhodlané tváře plné očekávání.</span></p>
          <p class="chunk" data-nb-ref-number="872" data-nb-words="77" data-nb-chars="466"><span class="idea" data-nb-ref-number="884" id="idea884" data-nb-words="77" data-nb-chars="466">Konečně před nimi stanu. Všichni mlčí, vysvětlování není na&nbsp;místě. Všimnu si&nbsp;Tomášova kladívka i&nbsp;Kateřinina srpu, ti&nbsp;dva si&nbsp;jsou najednou podobní jako vejce vejci. Ukážou na&nbsp;vůz. Až&nbsp;teď vidím, že&nbsp;je&nbsp;vystlán březovými větévkami, nechybí mezi nimi ani jarní byliny, poznávám kopřivu, řebříček, jitrocel, šťovík. Také devětsil, ten bude zapotřebí. Beru list do&nbsp;dlaní a&nbsp;náležitě ho&nbsp;promnu. Obejdu kámen kralující v&nbsp;té&nbsp;zeleni a&nbsp;opřu se&nbsp;do&nbsp;něj. Učiním ze&nbsp;sebe médium vody.</span></p>
          <p class="chunk" data-nb-ref-number="873" data-nb-words="55" data-nb-chars="311"><span class="idea" data-nb-ref-number="885" id="idea885" data-nb-words="55" data-nb-chars="311">Vůz se&nbsp;pohne, slyším tříštění dřeva. Kámen však sedí pevně, od&nbsp;něj nebezpečí nehrozí. Jsem za&nbsp;ním úplně schovaný, nevidím na&nbsp;ostatní a&nbsp;oni nevidí na&nbsp;mě. Je&nbsp;tady stín a&nbsp;chládek. Zaslechnu nějaký zpěv. Je&nbsp;to&nbsp;spíš zaříkadlo, které odněkud znám. Skrz něj ke&nbsp;mně promluví minulost. Za&nbsp;bílého dne se&nbsp;mne zmocňuje děs.</span></p>
          <p class="chunk" data-nb-ref-number="874" data-nb-words="8" data-nb-chars="45"><em><span class="idea" data-nb-ref-number="886" id="idea886" data-nb-words="4" data-nb-chars="22">Zelený Jan, zelený Jan<br></span>
<span class="idea" data-nb-ref-number="887" id="idea887" data-nb-words="4" data-nb-chars="23">je&nbsp;oklamán, je&nbsp;oklamán!</span></em></p>
        </section>
        <section>
          <p class="chunk" data-nb-ref-number="875" data-nb-words="8" data-nb-chars="42"><span class="idea" data-nb-ref-number="888" id="idea888" data-nb-words="8" data-nb-chars="42">Byl oheň, je&nbsp;voda, bude země, vzduch trvá.</span></p>
          <p class="chunk" data-nb-ref-number="876" data-nb-words="107" data-nb-chars="625"><span class="idea" data-nb-ref-number="889" id="idea889" data-nb-words="107" data-nb-chars="625">Ta&nbsp;nesmyslná slova mi&nbsp;vytanou na&nbsp;mysli, když nad sebou zahlédnu dvojhlavý stín. Stín Tomáše a&nbsp;Kateřiny. Zvednu k&nbsp;nim oči, stále ještě spojený s&nbsp;balvanem, od&nbsp;něhož se&nbsp;teď nemohu odtrhnout. Katynka mi&nbsp;promne vlasy, prohlédne si&nbsp;vlhkou dlaň. Spokojeně se&nbsp;usměje, podívá se&nbsp;na&nbsp;Tomáše, povzbudí pohledem i&nbsp;mě. Napnu všechny síly, napřu rameno do&nbsp;balvanu a&nbsp;vrostu do&nbsp;něj. Kámen se&nbsp;pohne, opět to&nbsp;tříštění dřeva, někde něco praskne a&nbsp;vůz se&nbsp;uvolní, nadskočí a&nbsp;popojede, desítky rukou teď střídají mé&nbsp;rámě, aby se&nbsp;nezřítil do&nbsp;údolí, zatímco já&nbsp;mám co&nbsp;dělat, abych zachytil kamenný kříž, který mi&nbsp;Tomáš právě hodil do&nbsp;zesláblých paží.</span></p>
          <p class="chunk" data-nb-ref-number="877" data-nb-words="61" data-nb-chars="356"><span class="idea" data-nb-ref-number="890" id="idea890" data-nb-words="61" data-nb-chars="356">Mám ten krucifix přímo před očima a&nbsp;vidím tu&nbsp;velkou změnu, co&nbsp;se&nbsp;s&nbsp;ním stala: vysekaný výjev uprostřed křížení někdo obnovil, uťatá hlava má&nbsp;rozevláté vlasy, křivý úsměv, špičatý nos a&nbsp;vypoulené oči, pod ní&nbsp;je&nbsp;vytesán srp. Otočím kříž v&nbsp;rukou: tam, kde se&nbsp;datum dřív nedalo přečíst, je&nbsp;jasnými arabskými číslicemi vyveden tento rok, tento měsíc, tento den.</span></p>
          <p class="chunk" data-nb-ref-number="878" data-nb-words="32" data-nb-chars="181"><span class="idea" data-nb-ref-number="891" id="idea891" data-nb-words="32" data-nb-chars="181">Kámen mi&nbsp;v&nbsp;náruči ztěžkne, musím ho&nbsp;položit na&nbsp;blátivou cestu, hned vedle kůlu, který sem někdo kdovíproč zarazil. Je&nbsp;zlomený vejpůl – mou vlastní silou. To&nbsp;on&nbsp;bránil vozu v&nbsp;pohybu.</span></p>
          <p class="chunk" data-nb-ref-number="879" data-nb-words="71" data-nb-chars="393"><span class="idea" data-nb-ref-number="892" id="idea892" data-nb-words="71" data-nb-chars="393">Zvednu hlavu. Tomáš se&nbsp;bezděčně dotkne kladívka za&nbsp;pasem, snad to&nbsp;má&nbsp;na&nbsp;svědomí on, snad chce jen vyrazit zbytek kůlu ze&nbsp;země, aby nepřekážel. Já&nbsp;už&nbsp;to&nbsp;nezjistím. Teď – teď bych se&nbsp;potřeboval rozdvojit. Ale už&nbsp;to&nbsp;nejde. Katynka zdvihá kostěný srp nad hlavu a&nbsp;skrze slzy nevidí na&nbsp;oči. Ale rána je&nbsp;vedena přesně. S&nbsp;rozhodností, jež je&nbsp;jí&nbsp;vlastní, přesekne světlo dne. Viklan se&nbsp;zbarví mou krví.</span></p>
          <p class="chunk" data-nb-ref-number="880" data-nb-words="14" data-nb-chars="77"><span class="idea" data-nb-ref-number="893" id="idea893" data-nb-words="14" data-nb-chars="77">Byl jenom voda, kdo příběh vyprávěl. Jak z&nbsp;vody povstal, tak jí&nbsp;byl navrácen.</span></p>
          <p class="chunk" data-nb-ref-number="881" data-nb-words="22" data-nb-chars="127"><span class="idea" data-nb-ref-number="894" id="idea894" data-nb-words="22" data-nb-chars="127">Hlava se&nbsp;skutálí pod viklan a&nbsp;je&nbsp;ještě při vědomí, když bystrýma ušima zachytí zaklínadlo, jež Děti vody vytáhly z&nbsp;hlubin času:</span></p>
          <p class="chunk" data-nb-ref-number="882" data-nb-words="8" data-nb-chars="45"><em><span class="idea" data-nb-ref-number="895" id="idea895" data-nb-words="4" data-nb-chars="22">Zelený Jan, zelený Jan<br></span>
<span class="idea" data-nb-ref-number="896" id="idea896" data-nb-words="4" data-nb-chars="23">je&nbsp;oklamán, je&nbsp;oklamán!</span></em></p>
          <p class="chunk" data-nb-ref-number="883" data-nb-words="7" data-nb-chars="34"><em><span class="idea" data-nb-ref-number="897" id="idea897" data-nb-words="4" data-nb-chars="23">Zelený Jan! Zelený Jan!<br></span>
<span class="idea" data-nb-ref-number="898" id="idea898" data-nb-words="3" data-nb-chars="11">V&nbsp;oběť dán!</span></em></p>
        </section>
        <section>
          <p class="chunk" data-nb-ref-number="884" data-nb-words="42" data-nb-chars="246"><span class="idea" data-nb-ref-number="899" id="idea899" data-nb-words="42" data-nb-chars="246">Jasnýma očima pak spatří to, co&nbsp;po&nbsp;celé věky skrývaly pletence kořenů, obepínající břicho balvanu, jež je&nbsp;dnes nahé: z&nbsp;oblého kamene se&nbsp;na&nbsp;ni&nbsp;usmívá groteskně tesaná tvář; celou svou cípatou hlavou se&nbsp;odtamtud šklebí Odradek. A&nbsp;já&nbsp;jsem ten druhý.</span></p>
          <p class="chunk" data-nb-ref-number="885" data-nb-words="8" data-nb-chars="41"><span class="idea" data-nb-ref-number="900" id="idea900" data-nb-words="8" data-nb-chars="41">Dávám, abys dal. Protože tak to&nbsp;musí být.</span></p>
          <p class="chunk" data-nb-ref-number="886" data-nb-words="1" data-nb-chars="5"><span class="idea" data-nb-ref-number="901" id="idea901" data-nb-words="1" data-nb-chars="5">Musí.</span></p>
        </section>
        <section>
          <p class="chunk" data-nb-ref-number="887" data-nb-words="1" data-nb-chars="5"><span class="idea" data-nb-ref-number="902" id="idea902" data-nb-words="1" data-nb-chars="5"><strong>KONEC</strong></span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./about.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>