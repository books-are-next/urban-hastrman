<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Hastrman</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection8">
<p class="mlptextbez1radku2">Nastal advent, a zatímco vně zelené haly v Holešovické
tržnici se svět připravuje na obžerství Vánoc, život v centru Dětí vody se
utišuje, na lavicích se rozsvěcují červené svíce zasazené do věnců z chvojí. Zpívá
se tu teď často a čím dál smutněji. Účastní se všichni kromě mne. Řeči se točí
kolem půstu, ještě nedávno se polovina Dětí hlásila k vegetariánství, teď v adventu
nejí maso nikdo, někteří dokonce dodržují řádový systém jediného vydatného
jídla po ránu a nanejvýš dvou posilňujících přesnídávek přes den. Jsou strašně
hubení. Tíž asketové se chlubí dodržováním pohlavní zdrženlivosti, ale tohle
jim nikdo nevěří. A všichni jsou náležitě kajícní a ohleduplní k ostatním,
můžou se přetrhnout, aby každý den nezapomněli udělat dobrý skutek. Jdou mi s tím
na nervy. Nestěžuji si na ně, ve své snaze oživit zapomenuté zvyky a obyčeje
jsou dojemní, ale když mi usměvavá nymfa či eféb přinese už dvacátý čaj, musím
se držet, abych jim nevyrazil hrnek z ruky. Ale jen by se na nich vybíjelo mé
černé svědomí. Oni se zklidňují, očišťují se, chystají se oslavit narození toho,
jehož považují za Spasitele. A já zatím připravuju atentát.</p>

<p class="mlptext">Konečné řešení případu Vlhošť lze čekat na konci roku,
vyhlásil to sám Petr Kučala. Termín je devětadvacátý prosinec. Moji mladí
přátelé (teď už jimi skutečně jsou) čekají na jeho tiskovou konferenci. Pokud
souhlas s dotěžením vydá, rozhodnou se během prvního týdne nového roku, co dál.
Svou společnou činnost pro letošek zakončí slavnostní ranní mší ve středu
třináctého, bude to v Holanech na břehu přehrady. Bude jí předcházet svátek
světel, pořádaný spolu s tamními farníky. I já tam jedu, ta akce je trumf,
který mi do ruky přihrála náhoda: Mgr. Petr Kučala bude tou dobou nedaleko.</p>

<p class="mlptext">Centrum navštívila už dvakrát policie, měl jsem štěstí, že mě
nenašli před počítačem. Detektivové měli elektronicky sestavenou podobenku a obešli
s ní všechny přítomné. Nikdo mě nepoznal, jméno Fidelius nikomu nic neříkalo.</p>

<p class="mlptext">Policii, jež vystupuje ve jménu státu, který vykrádá hory a potápí
vesnice, se nedá lhát jinak než se ctí.</p>

<p class="mlptext"><span class="calibre14">A tak dvanáctého prosince
odpoledne vyjíždíme a je nás právě dvanáct, šest v mé staré limuzíně, hladově
hltající hektolitry nafty, jak pohoršeně poznamenávají Děti, a šest v Tomášově
býložravé škodovce. Cesta je krásná, přestože vytrvale leje. Všechny cesty na
sever stojí za to, leží tam můj kraj. A při této jsem doprovázen andělským
zpěvem, dívky nacvičují noční adventní koncert.</span></p>

<p class="mlptext">Večer v Holanech zůstávám stranou. Když se jdou Děti vody ubytovat
do nedalekého kempu, scházím k přehradě a obhlížím podivný břeh: domy, které
stávaly u vody, byly zbourány, z obce zůstala jen vrchní část s náměstíčkem, kostelem
a farou, hrstkou chalup, třemi činžáky a dvěma panelovými boudami – konzumem a úřadem
místní správy. Všechny fasády bez rozdílu jsou rozpukané od vlhošťských
detonací.</p>

<p class="mlptext">Zapadnu do hostince a s vyhrnutým límcem a čepicí do čela si u
pultu objednám dva panáky a dva utopence. Kromě piva nerozlévají nic než
jedovatě zelený likér, na pohled připomínající absint. Má odpornou mentolovou
chuť a páchne po lyzolu. Ohlédnu se přes rameno a v mžiku se přesvědčím, že tu
na mě nečekají detektivové. Skoro nikdo tu není, většina místních zůstala doma.
Buď sledují televizi, nebo se chystají na noční slavnost. Usednu k prázdnému
stolu a během večeře pročtu dvoje noviny a půlku regionálního plátku, co tu
hospodský nabízí hostům, než do něj zabalí zbytky pro prasata. Zprávu o příjezdu
Kučaly nacházím v místním tisku na první straně, nazítří si osobně pojede
prohlédnout vlhošťský kamenolom, program se odehraje v ranních hodinách.</p>

<p class="mlptext">Hostinský zavírá v deset, vycházím ven a ze stínů pod
rozložitými duby pozoruji malé děti, které se nemůžou dočkat slavnosti světel a
se zapálenými lampióny se prohánějí po návsi. V zimních bundách a v kapucích
vypadají jako skřítkové. V kostele už se svítí, je slyšet hlasy zkoušejících
zpěváků. Nevím, kam se vrtnout, v dešti a větru se do mě dává zima. Do mě!
Další upomínka na mé stárnutí.</p>

<p class="mlptext"><span class="calibre14">Ze tmy u břehu se vynoří
Tomáš, má nějak vylekané oči. Vidím, že se byl převléknout. Nesměle vykročí po náměstíčku
a rozhlíží se. Mávnu na něj, jdu mu naproti. Tváří se, jako by si nebyl jist,
koho má před sebou. Je úplně promočený a třese jím chlad. Usměju se, ale jeho
výraz se nemění. Mate mě tím, v takovém stavu jsem toho sebevědomého ekologa
ještě neviděl. Vracím mu poznámku o duchovi, kterou mě počastoval při prvním
setkání. Odpoví, že ve světle lampiónů mám ústa plná špičatých zubů. Zakryju si
pusu rukou.</span></p>

<p class="mlptext">„Když už mluvíme o strašidlech,“ pokračuje, „z kempu jsem to
vzal kolem přehrady z druhé strany, po dlouhé hrázi a kolem fabriky ke stráni
pod lesem, tam, co jsme se posledně potápěli. Trochu jsem si zašel. Byla tma
jako v ranci, ale vyznám se tam, šel jsem po paměti – do chvíle, než jsem
uviděl v temnotě světlo. To světlo se pohybovalo a bylo strašlivě, neskutečně
nízko, tam, kde měla být černá zem – anebo černá voda. A bylo to nažloutlé,
mihotavé světýlko. Najednou jsem nevěděl, kde vlastně jsem, odkud jsem přišel a
kam mám jít, byl jsem dočista ztracený. A světýlko bylo hluboko pode mnou. Měl
jsem vody až po kolena a šel k němu, probral jsem se na poslední chvíli – to už
jsem měl vodu po pás. Obrátil jsem se a utíkal pryč. To světlo svítilo zespoda,
ze dna přehrady, z místa, kde leží Stará Ves. Možná rovnou z kostela. Jako by i
tam dole slavili svátek světel.“</p>

<p class="mlptext"><span class="calibre14">Odvádím ho k hloučku, který
se rozrůstá před kostelíkem, zatímco po zádech mi přebíhá mráz. Cítím radost i hrůzu
zároveň, s těmito pocity vstupuji do kostela. Překračuji jeho práh, dovoluji
Alici, aby mi udělala křížek, usedám do poslední lavice a příliš pozdě smekám
kšiltovku a cpu ji do kapsy. Jen začnou na kůru zpívat, schová se do vznešených
tónů hastrmanský smích. Odradek se vrátil. Právě světí na dně přehrady svou
příšernou rybí mši.</span></p>

<p class="mlptextbez1radku2">Půlnoční mše skončila, je svaté Lucie, první hodina
dne. Stále se zpívá, holanští i hosté jdou v průvodu po úzké silnici a poté po
zemědělské cestě ke kostelíku svaté Barbory v polích na díkuvzdání. Svítí si
loučemi, lampióny či jen holými svíčkami, které musí ve větru a mrholení
opakovaně zažíhat. Starosta s knězem jdou vpředu, pak malé děti s rodiči, nakonec
Děti vody, které průvod uzavírají. V půli cesty, uprostřed mokrých luk za
bažantnicí a Valdštejnovou alejí, se krátce rozloučím s Tomášem. Vymyslím si
výmluvu, proč se od nich odpojím: nastudil jsem se. Udělá za mnou dva kroky,
ale tma, jež mě pohltí, se před ním uzavře, a tak se mlčky vrátí mezi své. Já
zatím obracím své kroky zpátky k městečku a k přehradě, za níž se zvedá komolý
jehlan kdysi posvátné hory. U vody se natáhnu k vrbě pro proutek a zastrčím si
ho do rukávu. Pak se zuju, vezmu boty do rukou a rozběhnu se přes hladinu. Už
dávno se mi neběželo tak lehce jako v tuto noc, v tento nečas. Myšlenka na
pomstu mne hřeje u srdce, vlévá mi do žil novou krev. Kdyby byl někdo na břehu
vzhůru a zadíval se přes přehradu směrem k mlýnům, uviděl by utíkat po vodě
ohnivého muže. Neohlížím se napravo nalevo, a už vůbec se nedívám pod nohy.
Kdybych tam teď spatřil nějaká smolně žlutá světla, rád bych se nechal odradit.</p>

<p class="mlptext"><span class="calibre14">Před čtvrtou ranní jsem na
vrcholu. Nejvyšší bod zmrzačeného kopce je v troskách, snížený o desítky metrů.
Pořád však ční vysoko nad krajem, jako by se nevzdával svého výsadního místa
nahoře. Poslední třetinu cesty jsem stoupal po holé stráni, severní svah už je
tedy vykácen celý a nahoře zůstalo jen pár neuklizených polomů. Poslední
stojící smrky a borovice by se daly spočítat na devíti prstech, zóna bučin je
dávno pořezaná a prodaná.</span></p>

<p class="mlptext">Schovávám se v odřezaných větvích naházených na hromadu, přikrývám
se vonícím jehličím. Je mokré, to mi vyhovuje. Do východu slunce zbývá několik
hodin – prospím je klidně.</p>

<p class="mlptext">Probudí mě rypadlo, které právě vyjelo na jednu z kaskádovitých
teras v jámě pode mnou. Jsem rozespalý a neopatrný. Doplazím se k okraji nad
propastí. Práce začaly, jen se rozednilo. V houfu dělníků s bílými přilbami
vidím nechvalně proslulého střelmistra. Má kolem krku krunýř na zpevnění
páteře, pomůcku jasně žluté barvy. Právě na někoho huláká. Krunýř prozařuje
šedivé cáry oparu. Mít pušku se zaměřovadlem, nemohl bych si přát lepší cíl.</p>

<p class="mlptext"><span class="calibre14">Má zbraň je však jiná a určená
jinému, je to křišťálové vejce, v němž se zračí lepší budoucnost. Počkám si. Až
přijde tamten, hodím je do toho prokletého lomu, nastane velký třesk. Výbuch
kameni neublíží, vrazi kamene po sobě zanechají jen stíny a arcilotr Kučala se
bude smažit na ohnivé věčnosti.</span></p>

<p class="mlptext">Slyším skřípat své vlastní zuby. A pak se ozve ještě jeden
zvuk: někdo si vedle mne odkašlal. Podívám se tam a strnu. Vidím chlapa v černé
kombinéze, má vysílačku. Zmáčkl nějaké tlačítko a zrovna se chystal mluvit,
když zaslechl moje zuby. Kde zůstala má ostražitost? Nepřítel se mi přiblížil
na pár metrů a já o tom nevěděl. Nevěděl ani on o mně. Teď na mě civí jako na
zjevení.</p>

<p class="mlptext">Ministr se tedy bál o život, tohle je profesionál ze speciální
policejní jednotky: prozrazuje ho dalekohled, vysílačka a krátká automatická
puška, jejíž hlaveň se bleskově zvrátí mým směrem a v příští chvíli tuhne
ukazovák na spoušti. Ale neměla by jich tu být celá armáda? Překulím se na záda
a pak zase na břicho, teď už na něj dosáhnu vrbovým proutkem a švih! Ještě si
stihl zakrýt hlavu rukou, teď už ovšem prackou, zatímco druhá nemotorně strčí
do zbraně – ta přepadne přes okraj a o něco níž na srázu uvízne v puklině mezi
vylámanými kameny. Už tu vedle mě není sebejistý bodyguard, ale krysa, v kterou
ho proměnilo jeho vyděšené podvědomí – proutek byl, jako vždycky, pouhý katalyzátor.
Dospělý muž se proměnil v hlodavce v kombinéze a kulichu, s triedrem na řemínku
kolem krku. S vyděšeným pískotem se plazí pryč. Zvedám vysílačku a hlásím, že
je všechno v pořádku. Někdo se mě z aparátu na něco ptá, ale podaří se mi ho vypnout.</p>

<p class="mlptext">Je mi až líto, že má letící bomba není úplně kulatá a natřená
načerno a nehoří na ní doutnák. Tak jsem posedlý krásou okamžiku – vždyť kdy se
člověku podaří tak krásný, tak klasický atentát? Namířím, hodím, sleduji dílo
zkázy.</p>

<p class="mlptext">Anebo taky ne.</p>

<p class="mlptext">Obraz činu však předběhl uskutečnění, nějak se mi to zvrtlo. V
tom, jak jsem bombu hodil, bylo znát zaváhání. Ruku mi nevedlo přesvědčení, ale
pochybnost, příliš jsem se nechal unést významem té chvíle, stejně jako
konfrontací s tím odstřelovačem. Snad proto se mi třásla ruka. Vodík smíšený s kyslíkem
v třaskavé lázni flogistonu, ten průzračný kluzký granát páchnoucí rybinou, se
mi vysmekl z prstů a letěl šikmo. Oblouk se dostatečně nevyklenul, zkrátil
střele dráhu a vychýlil ji z původní trasy. Nedolétla až na dno dolu, kde se
klepala zimou delegace nablýskaných bílých helmiček, tmavých vlněných kabátů a šedých
sak. Vedl ji raglán v červené přilbě, ten kompromisnický čipera, který si říkal
ministr životního prostředí a který zavinil zničení hory. Bomba explodovala
vysoko nad jeho hlavou, odražená okrajem skalní terasy, malé jasné slunce s paprsky
ohně a vody se kmitlo nad kamenolomem a roztrhlo se příliš vysoko, než aby někomu
ublížilo. Na ministerskou delegaci, střelmistra a ředitele Titanie se snesl jen
prach, kamínky a drobný déšť.</p>

<p class="mlptext">Utíkám před kvílením policejních sirén, a když doběhnu k vodě,
kde se před nimi vzápětí schovám, zaslechnu za sebou smích. Otočím se a uvidím
hastrmana – vykračuje si zcela bez starosti, jestli ho někdo uvidí, nebo ne.
Bafá z doutníku a chechtá se, jak jsem to parádně zpackal. Zajedu pod hladinu a
v tu chvíli tam sebou pleskne i on.</p>

<p class="mlptextbez1radku2">Nazítří jsem v okolí centra Dětí vody v Holešovické
tržnici naposledy. Vystoupím z auta, projdu branou, vmísím se do hustého předvánočního
davu. Oči některých lidí se po mně otáčejí, dva stánkaři si posunkem vymění
nějakou informaci. Zvažuji, zda nebude bezpečnější tržnicí jenom projít a vrátit
se jiný den. Mají tu své špehy. Náhle mě někdo vezme za rameno. Je to mládenec,
který patří k Dětem. Prosmýkne se zástupem, táhne mě za rukáv, pryč od
zvědavých pohledů. Vede mě za roh nějaké opuštěné boudy a ukazuje na druhý
konec jedné z hal. Je tam stánek s rychlým občerstvením. Prý tam najdu Tomáše,
chce se mnou krátce mluvit.</p>

<p class="mlptext"><span class="calibre14">Klade mi na srdce, abych
nechodil k nim, hemží se to tam policajty, už tam nikdy nesmím vkročit, někdo
mě prý posledně vyfotografoval přímo ve vchodu a pak mě poznali na slavnosti v Holanech,
chvíli před tím pokusem o atentát. A přidá výčitku: jak jsem je mohl takhle zklamat?</span></p>

<p class="mlptext"><span class="calibre14">Zvedám si límec bundy a narážím
čepici do čela. Jdu, kam mi ukázal. U nerezového pultíku před stánkem stojí
zády ke mně rozcuchaný blonďák v zelené bundě a černých manšestrákách. Obejdu
ho a pohlédnu do očí Tomáše Mora.</span></p>

<p class="mlptext">Půst nepůst, Tomáš se láduje opečenou klobásou a zalévá ji
kávou, z které voní rum. Mám chuť to okomentovat, ale když vidím jeho vážný
výraz, rozmyslím si to.</p>

<p class="mlptext">„Teď ještě neodcházejte,“ řekne mezi dvěma sousty, „něco si
dejte, jakoby nic. A mějte oči na stopkách, kdyby se vám něco nezdálo, kdyby se
k vám blížili dva nebo tři chlapi najednou, vemte nohy na ramena. Za tím
skladištěm za vámi je vjezd pro zásobovací vozy.“</p>

<p class="mlptext">U stánku si hlasem tržničního štamgasta objednám zrzavou vodu
a vrátím se k Tomášovi. Opodál na korzu mezi halami je rušno, zaujaté lidské
tváře se, aspoň jak mi připadá přes okraj plastikového kelímku, zajímají jen o vystavené
zboží. Tady v závětří je klid.</p>

<p class="mlptext">„Kam jste zmizel?“ spustí Tomáš a z úst mu létají mastné
drobky. Zuří, po jeho uctivém vystupování je veta.</p>

<p class="mlptext">„V noci z úterka na středu? Měl jsem toho dost, sedla na mě
chřipka. Šel jsem spát.“</p>

<p class="mlptext">„A kam? S námi jste se neubytoval.“</p>

<p class="mlptext">„To je moje věc.“</p>

<p class="mlptext">„A to, co se stalo potom ráno, byla taky vaše věc?“</p>

<p class="mlptext">„Co máte na mysli?“</p>

<p class="mlptext">„Pokus o vraždu Petra Kučaly.“</p>

<p class="mlptext">„Považujete mě za vraha?“</p>

<p class="mlptext"><span class="calibre14">„Nebyla by to vražda, kdyby
se to povedlo? Ale nehádejme se o slovíčka, byl to teda politický atentát, když
chcete. Nevychází to nastejno? Já myslím, že ano. Lidský život je posvátný.“</span></p>

<p class="mlptext">„Já se o politiku nezajímám.“</p>

<p class="mlptext">„Ne? Starost o životní prostředí je přece taky věc politická.“</p>

<p class="mlptext">„Pro mě ne. A jestli pro vás… Dosud jsem vás nedokázal přesně
odhadnout. Teď vidím, že si na toho naivku a holobrádka jen hrajete. Myslím, že
Děti vody nevděčí za svůj vznik ani tak vaší vášni pro přírodu, jako vašim
politickým ambicím. Živíte si je za fasádou ekologa.“</p>

<p class="mlptext">Vypadá, jako by mi chtěl dát facku. Neučiní to. Znechuceně
odstrčí papírový tácek.</p>

<p class="mlptext">„I kdybych jednou vstoupil do politiky, udělám ten krok, abych
lépe hájil to, co se marně pokouším hájit s Dětmi vody. Ale ani já, ani nikdo z
Dětí by nikdy nesáhl k hrubému násilí. Jsme mírotvorci.“</p>

<p class="mlptext"><span class="calibre14">„Násilí si říká o násilí.
Někdy se mu nevyhnete. Přepážkového zloděje v bance taky nepřesvědčíte, aby
ukradené peníze vrátil do pokladny. Musíte ho prostě složit na zem, odzbrojit,
zneškodnit. Jsem dost starý na to, abych poznal, že na tyhle zloduchy, na tyhle
zloděje krajiny nic jiného než úder mezi oči neplatí. A ministr průmyslu je
protřelý gangsterský boss, patří pod zámek. A když nechce pod zámek, půjde pod
zem.“</span></p>

<p class="mlptext">„To je nepřípustné.“</p>

<p class="mlptext"><span class="calibre14">„A oni budou dál plundrovat
zemi? A vy budete dál žvanit o humanismu?“</span></p>

<p class="mlptext">Na to neodpoví. Vztek z jeho tváře mizí, střídá ho zoufalství.
Ale jen nakrátko.</p>

<p class="mlptext">„Pak musí být třetí cesta. Zatím ji neznám, ale pokusím se ji
najít. Od ideálů humanismu nikdy neslevím, ani vy to nesmíte udělat. Někam se
skryjte, mezi nás už nechoďte, a hlavně zanechte veškerého násilí. To je cesta
do pekel.“</p>

<p class="mlptext">„Já nejsem vázán ideály humanismu. Dříve jsem si to myslel a jenom
jsem si lhal do kapsy.“</p>

<p class="mlptext">„Jste člověk, ne? Nesmíte vztáhnout ruku na druhého.“</p>

<p class="mlptext"><span class="calibre14">„Člověk nemá právo bránit
člověku – ale dravá ryba? Hora, její lesy a prameny, rybníky jimi napájené,
pole zavlažovaná jejich vodou, vesnice, ke kterým ta pole patří – to jsou moji
bližní, lidi ne. Moji bližní byli poníženi, zdecimováni lidmi, kteří přitáhli
kdoví odkud a za čas zas odtáhnou, zbohatlí a s krvavýma rukama. Nejde mi jenom
o pomstu. Jde mi o nápravu věcí. Ta vaše organizace je dobrá, máte mou úctu,
ale nemůžu se zbavit pocitu, že je to pro mladé lidi jen módní záležitost a pro
vás závdavek na příště. Oslovujete své budoucí voliče, prosím, jste šikovný a chytrý
a umíte toho využít. A jistě ovlivňujete kladně veřejné mínění, možná se vám
daří i trochu zmírnit dopad ran, které přírodě uštědřuje průmysl. Jenže to je
málo. Hora je čím dál tím osekanější, krajina se vám hroutí před očima, ztrácí
svou harmonii a krásu, a i když to snad dokážete zpomalit, zastavit to neumíte.
A tak země – voda – vyslala mě, svou nedílnou součást, abych jí pomohl. A možná
mě nakonec obětuje. To Děti vody nedovedou. Musely by totiž začít u sebe. Dát
se samy v oběť.“</span></p>

<p class="mlptext"><span class="calibre14">Tomáš mlčí. Pomalu dopíjím
pivo, on svoji kávu. Pak konečně promluví.</span></p>

<p class="mlptext"><span class="calibre14">„Mohl bych vás považovat za
šílence, vaše vlastní slova by stačila jako důkaz pro internaci v bohnické
léčebně. Ale já vás znám trochu líp. Myslím, že pojmy jako rozum a šílenství
nemají ve vašem případě význam. Jste, jak to aspoň já cítím, někdo jiný než my,
toho jsem si všiml už tehdy v přehradě. Ale ať jste, co jste, váš mesiášský
komplex, přesvědčení o vyvolenosti považuju za nebezpečnější než celou Titanii
a jí podobné podniky. Na druhou stranu jsem ochotný přiznat, že s tou obětí
máte pravdu. S tím se musí něco dělat. Začnu sám u sebe a u své organizace.
Máte mé slovo, že brzy uvidíte výsledky. Ted běžte. Odjeďte někam, ale ne moc
daleko. Za hranice se nejspíš nedostanete. Sbohem, už se neuvidíme.“</span></p>

<p class="mlptext">„Počkejte, Tomáši. Co chcete dělat?“</p>

<p class="mlptext"><span class="calibre14">„Zatím nic, musíme počkat
do konce roku, až jak se ministr rozhodne. Pak budeme jednat – jak, to zatím
nevím.“</span></p>

<p class="mlptext"><span class="calibre14">„Ale já čekat odmítám.
Půjdu po něm a donutím ho, aby dotěžení hory nepovolil.“</span></p>

<p class="mlptext">„To se vám samotnému nepodaří, teď po tom útoku ho hlídá celá
armáda ozbrojenců. A proč jste si vůbec zasedl na něho? On je jen malým
kolečkem, ne tím nejhorším. Až mu na ministerstvu vyprší lhůta, odejde.“</p>

<p class="mlptext">„Rozhodnutí ve věci Vlhoště je na něm. Ministr průmyslu mu
musí ustoupit a báňské úřady se podvolí.“</p>

<p class="mlptext">„Nepodvolí. Dokud bude na ministerstvu průmyslu takový člověk
jako Aleš Mastil, těžařská lobby bude mít vždycky svého koně na nejvyšších
místech. Věděl jste, že je příbuzný Hany Brianovové? Přímá příbuznost to není,
je jeho sestřenicí nebo čím, takže na podezření ze střetu zájmů a odvolání z funkce
to nestačí. Je to náměstek. Ministři se střídají, on jako odborník a poradce a protřelý
lobbista zůstává. Můžeme se jen dohadovat, kolik za svá rozhodnutí inkasuje.
Počítám do toho i rozhodnutí ministerská, která ovlivnil. Jenže dokázat se nedá
nic. A bez důkazů vás dá zavřít za křivé obvinění.“</p>

<p class="mlptext">„Potom ovšem,“ dodám už na odchodu, protože vycítím náhlé nebezpečí,
„potom se mu ty rejdy musí zatrhnout jinak.“</p>

<p class="mlptext">S rukama v kapsách, aby se mi tak netřásly, se vpletu do
skupinky hlučných turistů a poddám se jejich tempu. Míří k východu. Ohlédnu se.
U Tomáše stojí dvě uniformy a nejistě se rozhlížejí. Křičí na ně tlustý obr v estébáckém
baloňáku – ještě před chvílí mě tam přece viděl! Oba strážníci mají ruce
položené na rozepnutých pouzdrech s pistolemi a je jim to houby platné.</p>

<p class="mlptextbez1radku2">Trvá to tři dlouhé dny. Každé ráno stavím vůz za
rohem kousek od řadového domu v Troji. Pak se procházím po okolí, ale nesmím se
vzdálit, abych neprošvihl Mastilovo služební auto. Jezdí pro něj šofér, naštěstí
celkem přesně. Klíčkem v zapalování otáčím pár vteřin poté, co se šedé BMW
rozjede. Mastil sedává vzadu a celou cestu má otevřený přenosný počítač.
Sleduji auto až k budově ministerstva průmyslu, dívám se, jak náměstek s kufříkem
a počítačem v rukou vystupuje a mizí ve vchodu. Nechám pak saaba o dvě ulice
dál a celý den čekám, dokud šofér znovu nepřistaví limuzínu – jednou je to v šest,
podruhé krátce po sedmé. Ve středu se tak stane už ve čtyři odpoledne. Normálně
odveze náměstka zpátky do Troje a já jedu za ním. Ve středu je to stejné, ale
řidič tentokrát zůstane ve voze zaparkovaném před domem. Rozloží si za volantem
noviny. Čeká do půl sedmé, pak se dveře řadového domu otevřou a Mastil vychází
ven – bez kufříku a počítače, zato v lakýrkách a ve smokingu, s černým motýlkem
pod krkem. Nastrojený jak do rakve. Jsem rád, že manželku opět nechal doma.</p>

<p class="mlptext">Tentokrát nejede do centra. Za řekou limuzína zatáčí doprava a
míří do západní části města. Držím se za ní v odstupu tří čtyř aut. Na jedné
křižovatce v Dejvicích projedou na oranžovou, než se dostanu k semaforu, svítí
červená. Přidávám plyn a vzápětí dupnu na brzdu; z uličky za křižovatkou
vystrkuje nos policejní vůz. Než naskočí zelená, limuzína je pryč. Rozjíždím se
způsobně, ale po chvíli překračuji rychlost a hledám ve svitu sodíkových lamp
Mastilovo auto. Není v dohledu. Přijíždím na další křižovatku a nezbývá mi než
hádat: buď nalevo k Hradu, nebo doprava po Karlovarské, nebo prudce doprava do
břevnovské čtvrti cizích státních zastupitelství. Ano, nejspíš tam. Za zatáčkou
zabočuji do první z úzkých ulic a pak křižuji kopec z jedné jednosměrky do
druhé. Mám štěstí: z té předposlední právě vyrazilo šedé BMW. Už je v něm pouze
řidič. Nechávám svůj vůz u krajnice a vcházím do jednosměrné uličky. Všechny
vily až na jednu jsou tiché, svítí v nich nanejvýš pár oken. Dojdu až k bílé
zdi, za níž září do noci spousty světel. Do zahrady není vidět. Uprostřed zdi
je zavřená brána. Předjede mě malé sportovní kupé a prudce před ní zabrzdí.
Blížím se volným krokem, ruce založené za zády, jako bych byl na špacíru. Když
procházím kolem, řidička v drahém kostýmu si mě nevšímá. Italsky nadává
hranatému muži v hranatém obleku, který dělá vrátného. Něčím mu zamává před nosem,
je to pozvánka. Zastavím se, předstírám zvědavost náhodného chodce. Vrátný
kartičku ignoruje a špatnou angličtinou dámě vysvětluje, že dovnitř smí jen po
svých a auto musí nechat v široké ulici o kus dál, jinak by tudy nikdo
neprojel. Ukazuje, kam má zajet. Žena o tom nechce ani slyšet. Rozhořčeně po
něm mrskne kartičkou, nasedne a s burácením motoru odjede. Jen taktak že stačím
uskočit – narazím ramenem do zdi a svalím se na chodník. S vrátným to nehne.
Zvednu se tedy sám, opráším si bundu a usměju se. On úsměv oplatí: ženské – co
si my dva budeme povídat! S vyceněnými zuby vypadá jako opice. Sehne se pro
kartičku, nenajde ji. Mám ji v kapse.</p>

<p class="mlptext">Je osm hodin, vím, že si můžu dát na čas. Vracím se do středu
města. Nejdřív zajedu do autopůjčovny a najmu si stejný černý mercedes jako
posledně, když jsem jel do zemského báňského úřadu za Kostrybou. Vyžádám si
Zlaté stránky a hledám adresy půjčoven společenských oděvů. Mám štěstí, jedna
má otevřeno do půlnoci. Na místě ale zjistím, že v mém čísle sice mají
obstojnou bílou košili, tmavošedou vestu a taky černé ponožky a střevíce, ale
nemají smoking. Jediné, co mohou nabídnout, je lahvově zelený žaket. Pobaveně
si ho vyzkouším před zrcadlem; úsměv mi ztuhne na rtech, když před sebou uvidím
panáčka v hacafraku, který mu sedí jako přišitý. Dokonalý hastrman.</p>

<p class="mlptext">Na doporučení prodavačky se zastavím v luxusním kadeřnickém salonu
v pasáži na Václavském náměstí. Dám se oholit a umýt si vlasy – bez vysušení
horkým vzduchem – a z náhlého rozmaru si je navíc nechám obarvit na kaštanovo,
budu aspoň vypadat mladší. Když vyjdu ven, omámen francouzským parfémem,
nastříkaným na tvář hladkou jak hlava medúzy, je skoro deset. Párty na
vyslanectví bude za chvíli kulminovat.</p>

<p class="mlptext"><span class="calibre14">Odemknu mercedes, usednu za
volant a málem vyletím z kůže leknutím: ve stínu na zadním sedadle sedí tmavá postava
v zeleném fráčku. Nakloní se ke mně, ve světle pouliční lucerny se jí v hubě
zablýsknou štičí zuby. Hmátne mi rukou do kapsy žaketu, vytáhne pozvánku,
zvedne si ji před oči. A pak se strašlivě, s děsivou ozvěnou skal a lesů zachechtá…</span></p>

<p class="mlptext"><span class="calibre14">Pohlédnu na kartičku a poprvé
si přečtu jména pořadatele a pozvané dámy: tím prvním je egyptské vyslanectví,
tím druhým Colocasia Lunardi, zahradní architektka.</span></p>

<p class="mlptext"><span class="calibre14">Sám se nemohu neusmát.
Colocasium, pokud mě má zaprášená lingua franca neklame, znamená přece leknín.</span></p>

<p class="mlptext">Pak už jdou žerty stranou. Mercedes tiše dopluje deštěm do
Břevnova, zabočí do jednosměrky a zastaví před branou v bílé zdi. Vrátný,
stejný jako prve, mne nepoznává a ochotně vysvětluje, kde mám zaparkovat. Chce
vidět pozvánku, ale když mu ji ukážu, letmo ji přelétne zrakem a vůbec si
nevšimne, že je určená ženě – ani by to nepoznal. Poté, co se vrátím od auta,
mi sám otevře branku, přejede mi po těle detektorem kovů a vpustí mě dál.</p>

<p class="mlptext">Jdu po osvětlené příjezdové cestě. Všichni jsou uvnitř, z oken
v přízemí se ozývá tlumená arabská hudba a hlučné lidské hlasy. U vchodu do
vily stojí dva strážní, pozdraví mě a požádají o pozvánku. Ani u nich nevzbudí
žádnou pochybnost, jsem vpuštěn do rozlehlé haly s majestátním schodištěm. Je
tu hlava na hlavě, mezi anonymními tvářemi poznávám několik veřejných masek.
Podél stěn stojí urostlí muži, kteří s nikým nemluví. Z náprsní kapsy jim vede
tenký drátek ke sluchátku v uchu a maličkému, téměř neviditelnému mikrofonu
před ústy. Mezi hosty se proplétají číšníci se slanými a sladkými zákusky a také
s vínem. Beru do ruky sklenici šampaňského a oslovím dívku, která má na klopě
bolerka připíchnutou vizitku konzulárního oddělení. Snažím se o nenucený tón,
ptám se na hlouposti, zavádím řeč na problémy podávání omamných nápojů na
vyslanectví muslimského státu. Útrpně se usmívá a vysvětluje mi pravidla zastupitelského
protokolu v zemích, kde je absence alkoholu při slavnostních příležitostech
nemyslitelná. Neposlouchám ji. Nenápadně se přesvědčuji o tom, že jako formálně
oblečený muž, zabraný do rozhovoru s mladou ženou, nebudím u strážných pozornost.
Přikyvuji a těkám očima ze středu sálu nahoru na schodiště, ze schodiště ke
studenému bufetu, od bufetu k zimní zahradě, od zahrady ke dveřím toalety.
Křišťálové lustry vyzařují do prostoru zvláštní tmu, která se jen tváří jako
světlo. Nebo to způsobuje kouř cigaret a doutníků, že zde nevidím toho, za kým
jsem přišel? Pomodlím se k Odradkovi, aby tu Mastil ještě byl.</p>

<p class="mlptext"><span class="calibre14">Je tu. Právě schází po
bílém schodišti s malým, bezvadně oblečeným mužem, kterého odhaduji na
egyptského velvyslance, a s otylým úředníkem ve špatně padnoucím obleku;
poznávám v něm českého ministra bez portfeje, jehož jméno jsem zapomněl. Teď
jdou kolem mě, slyším útržky jejich rozhovoru. Zavěsím se za ně, beru si další
sklenici sektu. Muži hovoří anglicky o Asuánu. Velvyslanec mírným, ale trpkým
tónem podotýká, že v té novější ze dvou nilských přehrad bylo obětováno příliš
mnoho neocenitelných památek. Mastil svým mečivým hlasem velvyslanci odporuje:
copak nemyslí na ubohé oběti možných povodní?</span></p>

<p class="mlptext">Vycházím na terasu. Už neprší, noc je příjemně vlahá na to, že
je prosinec. Zapálím si doutník. Z domu vyjde pikolík, nese někam plné
popelníky. Když se vrací, podá mi jeden prázdný. Zadržím ho. Ukážu na vysokou
postavu Aleše Mastila, rýsující se proti rozzářenému oknu, a strčím do kapsy
černého sáčka spropitné. Hodně velké. Má vyřídit tohle: „Venku je člověk, který
vám přišel vyřešit ten průšvih.“ Přikývne a jde. Za pár okamžiků vidím jeho
stín – přistupuje k náměstkovi, něco mu říká, mávne rukou směrem k zahradě.
Mastil se zarazí, úplně ztuhne, jako by se v něm zadřelo nějaké kolečko. Pak
vztyčí hlavu, omluví se velvyslanci a ministrovi a vyjde ven.</p>

<p class="mlptext"><span class="calibre14">Jsem příliš daleko, než aby
mě poznal. Kývnu na něj ze stínů pod větvemi cedru. Váhá. Vidí tmavou postavu
ve večerním obleku, do tmy svítí oranžové světýlko doutníku. Nemá proč se bát.
Hryže ho černé svědomí a poštívá zvědavost. Vykročí ke mně. Udělám krok
stranou, nyní je mezi námi strom. Nevidím na něj, on na mě taky ne. Ale slyším
jeho kroky v listí, které se tady vzadu neuklízí. Couvám ještě dál, nechám se
pohltit rododendronem. Za keřem vede odněkud někam sypaná cesta samý hrbol a dolík,
po dešti je plná louží. Stojí tu bílá zahradní lavička. O kus dál za cestou se
z trávníku zvedá zeď. Obejdu lavičku a jednou vypůjčenou polobotkou šlápnu do
kaluže, noha mi tam zajede až po kotník. Usednu zády ke keři, opřu se a čekám.
Rododendron zašumí, pár větviček se zlomí. A velké umělé tělo už usedá vedle
mě.</span></p>

<p class="mlptext"><span class="calibre14">Otočím se k němu. Dívá se
na mě s podezřením, nikoli s úlekem. Ještě mě nepoznal. Teď mu svítá, zvažuje,
zda jsem to skutečně já – zda je to vůbec možné. Ty nové hnědočervené vlasy ho
matou. Zazubím se na něj – teď už mě poznává bezpečně.</span></p>

<p class="mlptext">Pletu se, anebo opravdu v duchu zalitoval, že se nechal
vylákat? Neutíká. Zatím.</p>

<p class="mlptext">„Atentát na ministra se nepovedl,“ říkám, „a vás to jistě mrzí
víc než mě.“</p>

<p class="mlptext">„Mrzí? Mě? To v žádném případě. Nedemokratické metody boje neuznávám.“</p>

<p class="mlptext">„Podívejte – posledně jste zodpovědnost za Vlhošť přičetl
ministrovi životního prostředí zcela záměrně. Dobře jste si vypočítal – vždyť
ve vás dřímá kromě ekonoma i matematik –, že na Kučalu zaútočím. Podle toho,
jak uboze byl při své exkurzi chráněn, se s napadením příliš nepočítalo. Nikoho
jste nevaroval, nebil jste na poplach. Kučalova smrt by vám byla přišla vhod.
Vy jste se zastrašit nedal, on taky ne, ačkoli se mohl dovtípit, že si ho
podám. Nebojí se. Jeho nástupce by ale mohl být zbabělec. A zbabělec na postu
ministra životního prostředí – to by se těžařské lobby náramně hodilo.“</p>

<p class="mlptext">„Co by z toho měla?“</p>

<p class="mlptext">„Prospěch. Jste náměstek pro těžbu na ministerstvu průmyslu.“</p>

<p class="mlptext">„Pochopte přece, že mně je lhostejné, zda se bude, nebo nebude
těžit. Jsem jenom úředník, nic z toho nemám.“</p>

<p class="mlptext">„Lžete. Proč jste sem za mnou přišel? Opustil takovou
společnost? Jaký průšvih byste potřeboval vyřešit?“</p>

<p class="mlptext">„Nevím, o čem mluvíte. Nechám vás odtud vyvést.“</p>

<p class="mlptext">„Dostáváte odměny za každé kladné doporučení? A někdo se to
dozvěděl?“</p>

<p class="mlptext">„Cože? To je nehorázná lež! Myslel jsem, že se budeme bavit o zajímavějších
věcech. Nic na mě nemáte. Na shledanou.“</p>

<p class="mlptext">„Ten průšvih s Titanií snad není dost zajímavý?“</p>

<p class="mlptext">„Nevím, o jakém průšvihu mluvíte.“</p>

<p class="mlptext">„O vaší prokázané příbuznosti s předsedkyní představenstva. To
bude pro novináře sousto.“</p>

<p class="mlptext">„Nikdy jsem ten příbuzenský poměr nezapíral. Nemáte důkazy.“</p>

<p class="mlptext">„Důkazy? Důkazy na co? Ještě jsem vás z ničeho neobvinil.“</p>

<p class="mlptext">Znejistí, oblek jako by mu byl najednou těsný. Propne si
prsty, dvakrát zafuní a řekne:</p>

<p class="mlptext">„Nic mi nedokážete, Haně taky ne. Najmu si ty nejlepší
právníky. Nic z toho, co dělám, nejde proti zákonům tohohle státu.“</p>

<p class="mlptext">„Ale leccos z toho, co děláte vy a ona, ty zákony obchází, to
mi nevyvrátíte.“</p>

<p class="mlptext">„No a? Kde je spravedlnost, která takové věci odsoudí? Běžte
mi ji najít, pak se vraťte a podejte na mě žalobu. Protože jestli to neuděláte
a budete dál otravovat, podám žalobu já na vás.“</p>

<p class="mlptext">„To už nestihnete. Váš čas vypršel.“</p>

<p class="mlptext">„Nevyhrožujte. Žádnou zbraň u sebe nemáte, nepustili by vás
sem, kdybyste ji měl. A zeď kolem pozemku je hlídána kamerami. Když už musíte
strkat nos do záležitostí kolem té zatracené hory, došlápněte si na toho, kdo
vás za mnou minule poslal. Zjistěte si, vy detektive, jaké akcie vlastní pan
Kostryba. Drží je prostřednictvím své milenky, dvacetileté holky, z které
udělal druhou největší akcionářku Titanie. To jste ještě nevypátral, co? Tak až
si to ověříte a vyrazíte z jednoho nebo druhého pravdu, teprve potom se začněte
do někoho navážet. Ale uvidíte, že já to nebudu. Maucta.“</p>

<p class="mlptext">Odfrkne si, zvedne se k odchodu. Aby ukázal, že se nebojí,
pomalu si sklepe kapky z kalhot a udělá první rozvážný krok k rododendronům. Je
to jeho krok poslední. Sleduji, jak se mu do cesty staví hastrman a popadne ho
za klopy.</p>

<p class="mlptext">Zavírám oči. Uši zůstávají otevřené, upřímně udivené, že
Mastil ani nehlesne. Zápasí mlčky, jeho tvář se do posledního vzdechu nezbaví
náznaku pobaveného úsměvu. Netrvá to dlouho. Za chviličku leží umělohmotný
náměstek na cestičce, s tváří rozpitou v mělké černé vodě. Nohy sebou
přestávají škubat. Sedím mu na zádech v tureckém sedu, mých devět prstů pouští
jeho zpocený krk; záhyby a vrásky na zátylku připomínají zmačkaný molitan. Myju
si ruce. Hastrman řekne: chceš-li utopit úředníka, udělej to v kaluži deště.</p>

<p class="mlptextbez1radku2">Usnul jsem až nad ránem a probudil se v poledne.
Nastává slunovrat. Den je neobvykle jasný a slibuje nádherné počasí o Vánocích.
Na řece leží tenký led a v ulicích je hlava na hlavě.</p>

<p class="mlptext">Vrátil jsem půjčené auto a vyzvedl si své. Od tří odpoledne
čekám v bistru v Lazarské, přímo naproti zemskému hornickému úřadu. Ve čtyři
padá soumrak, ve čtvrt na pět mám po několika kávách té černoty dost a vycházím
ven. Na vyhrazeném parkovišti v postranní uličce stojí vyrovnané automobily
zaměstnanců úřadu. Uprostřed řady se vyjímá velká tmavá limuzína. Audi. Jestli
je mezi úřednickými vozítky jeden ředitelský vůz, pak to bude tenhle.</p>

<p class="mlptext">Rozžíhají se sodíkové výbojky pouličních svítilen, v jejich
jedovaté záři nelze určit, zda je auto modré, nebo černé. Sedí velmi nízko,
kufr je plně naložen. Skloním se k okýnku a nahlédnu dovnitř. Na zadních sedadlech
je spousta věcí: pánské a dámské brusle, dva košíky pod kostkovanou dekou, role
tapet, nějaké složené oblečení, sada kvalitního nářadí a elektrická vrtačka.
Košíky pod přikrývkou jsou plné zabalených dárků. Pod zadním oknem je složený
červený kostým, na něm je pohozená červená kápě s chundelatým okrajem. A taky
bílá paruka a plnovous; u Kostrybů se těší na Santa Clause. Na středové konzoli
za chromovanou řadicí pákou je připevněná malá autochladnička. Má průhledné
víko, vidím skrze něj orosené plechovky s coca-colou, všechny s obrázkem
zavalitého staříka s pytlem přes rameno. Tlusťoch se veze na saních tažených
soby.</p>

<p class="mlptext">„Je to vaše auto?“</p>

<p class="mlptext"><span class="calibre14">Narovnám se a ohlédnu.
Otázka byla pouze řečnická, její tón měl znít výhrůžně. Ze vzdálenosti jednoho
kroku si mě nenávistným pohledem měří strážník. Uznávám, že má odhad – na
majitele dvoumilionové limuzíny nevypadám. Drahé hadry jsem vrátil půjčovně.</span></p>

<p class="mlptext">„Není to moje auto,“ odpovím a přátelsky na strážníka zamrkám.
„Ale řekněte sám – není to nádherná kára? Na to se chlap prostě musí kouknout,
marná pomoc.“</p>

<p class="mlptext">Policajtova nasupenost trochu zvadne. Teď sám nahlédne do okýnka
a dlouze se zadívá do těch vzácných vábivých útrob. Zacloní si dlaní oči a vyjádří
obdiv nad palubní deskou vykládanou ořechovým dřevem. Upozorním ho na chladničku
a sleduji, jak mu začíná pracovat ohryzek na krku. V policajtské držce se
hromadí sliny, oči div nelezou z důlků. Když uniforma upadne do vytržení nad
volantem vázaným v teletině, zasyčím do chlupatého ucha pod placatou čepicí:</p>

<p class="mlptext">„Líbí? To se nedivím. Tahle auta si nejradši kupují utajení náckové
a členové vlády.“</p>

<p class="mlptext"><span class="calibre14">Než se z toho vzpamatuje,
sedím zas v bistru a kontroluju hodinky. Půl páté. Objednám si omeletu a čekám
na ni čtyřicet minut. Když mi ji přinesou, vyjde z budovy hornického úřadu okufříkovaný
Kostryba a valí se k parkovišti.</span></p>

<p class="mlptext">Nechávám jídlo a peníze na stole a běžím ven. Když se saabem
vycouvám do Lazarské, zahýbá audi do Spálené, směrem ke Karlovu náměstí.
Doháním ho u řeky, Kostryba zatím nejede rychle. Má plně naložené auto a je
unavený. Vidím, jak si přihýbá z plechovky. Projíždíme podle Vltavy Podskalím,
Podolím, Bráníkem. Přes Barrandovský most se dostáváme na druhý břeh a podle
něj pokračujeme na jih, provoz je hustý, ale plynulý. Držím se hned za
Kostrybou, v žádném případě ho nemíním ztratit. Jsem si jist, že staré bílé
autíčko za sebou neregistruje. To je pro mě dobré, ale i nebezpečné – za
Zbraslaví vylétne z okýnka bavoráku zmačkaná červená plechovka a praští mi do
čelního skla. Uklidňuji se logickou úvahou: je jen otázkou času, kdy bude muset
ven za plechovkou i to, co obsahovala. Doufám, že to taky neprovede za jízdy.</p>

<p class="mlptext">Poprvé zastaví Kostryba u benzinové pumpy, zamkne vůz na zadním
parkovišti a jde na toaletu. Za pět minut je zpátky, sedne za volant a silný
motor ho okamžitě odpíchne z místa. Obdélná koncová světla jsou najednou
strašně daleko. Můj vůz má co dělat, aby ho dohnal. Ve městě se tlusťoch držel
zpátky, tady na venkově však pilně šlape na plyn. Příští zastávka musí být
poslední.</p>

<p class="mlptext">Míjíme tři táhlé vodní nádrže za sebou: Vrané, Štěchovice,
Slapy. Řeka se v nich ztrácí jako Holanské rybníky v Novomlýnské louži. Ženeme
se stále na jih, čím víc provoz řídne, tím je rychlost vyšší. Čtvrtou nádrží je
Kamýk. Po mostě přejíždíme na druhý břeh. Pátou přehradou je Orlík. Z okna audi
vylétne plechovka a spadne mi pod kola. Trnu, aby mi nepropíchla gumu. Někde
něco zaskřípe. Nejde to od podvozku, ale ze sedadla spolujezdce. Mrknu tam.
Sedí tam hastrman a skřípe zuby.</p>

<p class="mlptext">Kostryba zastavuje, nyní na malém neosvětleném parkovišti u lesa.
Zabočím za ním, předjedu ho a zabrzdím na travnatém pruhu až před výjezdem na
silnici. Saab tu bude muset nějakou dobu počkat. Vystoupím. Všimnu si, že na
místě spolujezdce jsou otevřené dveře – můj pasažér už je venku. Proti
namodralé záři Kostrybových světlometů se mihne drobný stín. Rázem stojím za
tlusťochovými zády.</p>

<p class="mlptext">Močí zády k autu, čelem k hradbě lesa. Jednou rukou si drží u ucha
přenosný telefon a hlásí manželce, kde je a co dělá. Směje se. Dává si na čas.
Až na světlou košili je téměř neviditelný. Rádio burácí do noci: Dies irae,
dies illa. Zpívám si spolu s basovými hlasy: … solvet saeclum in favilla. Verdiho
Requiem, zachechtám se. To se hodí.</p>

<p class="mlptext"><span class="calibre14">Dělá před autem prdelaté
dřepy, protahuje si páteř, předkloněný krauluje ve vlhkém vzduchu, až se mu
natřásá břicho. Pak předvede pokus o ostrý klus, doběhne až k bělavému přízraku
mého vozu a málem si podvrtne kotník. Kulhavý, ale občerstvený se vrátí do ztichlé
limuzíny a papírovým kapesníkem si vyčistí brýle. Pak si jako vzorný řidič
zapne bezpečnostní pás. Než znovu šlápne na plyn a zařadí první stupeň, sáhne
do chladničky po coca-cole a s plechovkou u úst vyjede na silnici. Až teď si
uvědomí, že s hudebním motivem, který si dokolečka pobrukuje, je v černé noci
sám.</span></p>

<p class="mlptext">Odloží colu do držáku a udiveně sáhne po zhaslém autorádiu. Zašmátrá
po známých tlačítkách – a nahmatá jeden úplně nový ovládací knoflík. Podlouhlý,
příjemný do ruky. Vlastně je to rukojeť. Zatáhne za ni, vyrve ji ven a zvedne
před oči. Je smaragdově zelená a průhledná, vyrobená z umělé pryskyřice.
Obepíná malý lesklý šroubováček, jenž patří k sadě převážené na zadním sedadle.</p>

<p class="mlptext">Právě odtamtud teď někdo do ticha kabiny zaskřehotá: „Gerade
aus, sagt Santa Claus.“</p>

<p class="mlptext">Nechci ho děsit. Hastrman má však svoji hlavu.</p>

<p class="mlptext"><span class="calibre14">„Ruhig an, sagt der
Weihnachtsmann.“ Z prostoru pod zadním oknem se sveze ožilý kostým Santa Clause
a sune se přes zaplněné zadní sedadlo dopředu. Někde vespod praskají vánoční
ozdoby. Auto zrychluje, řidič podléhá panice, chce vetřelci ujet.</span></p>

<p class="mlptext">„Und ganz langsam an, befehlt der Wassermann!“ A panáček s bílou
parukou a bílými vousy se prosmýkne na sedadlo spolujezdce. V tom velikém
červeném kostýmu jsou vlastně dva.</p>

<p class="mlptext">„Nechtěl jste se se mnou posledně bavit německy? Můžeme i anglicky
nebo francouzsky. Máte tady vzdělance. Ale nemyslete si, že vám to pomůže.
Abych vás pak nezaskočil.“</p>

<p class="mlptext">Jeho levá dlaň zašátrá v kapse po přenosném telefonu. Natáhnu
pravici. Rychle na ni pohlédne – vidí jen čtyři prsty. Na čele se mu zaperlí
nový pot. Předá mi telefon. Nyní je na mně, abych stáhl okýnko a vyhodil do
noci něco nepotřebného. Stahuje se elektricky.</p>

<p class="mlptext">„Nezastavujte! Jeďte plynule a s klidem! Sundejte to na čtyřicítku,
pro jednou zkuste jet jako člověk. No vidíte, že to jde.“</p>

<p class="mlptext">„Kdo jste? Žádnou velkou hotovost u sebe nemám, nanejvýš tři
tisíce. Ty si můžete vzít. A kreditkarty. Tady. A vypadněte z mého auta. Mám tu
satelitní bezpečnostní systém.“</p>

<p class="mlptext">„Říkám, abyste nezastavoval. Na to je času dost.“</p>

<p class="mlptext">„Tak co po mně chcete?“ Hysterie v jeho hlase mě potěší.
Tenhle aspoň nebude umírat jako robot.</p>

<p class="mlptext">Sundám si červenou kápi s umělými bílými vlasy. Vousy si chce
hastrman chvíli ponechat, aby Kostryba musel hádat. Ale stáhnu mu je.</p>

<p class="mlptext">„Přišel jsem vám předložit účet. Ty peníze si ovšem můžete
nechat. Přestože tam, kam jedete, vám nebudou k ničemu.“</p>

<p class="mlptext"><span class="calibre14">„Panebože, to jste zase vy!
Myslel jsem, že vás chytli. Ale proč jste si zasedl zrovna na mě? Jsem jenom
pěšáček, zub na ozubeném kole, jeden z tisíců! Já přece o ničem nerozhoduju,
nic neznamenám, jenom sloužím, držím hubu a beru za to plat.“</span></p>

<p class="mlptext">„To bylo v této zemi spolehlivé alibi, ale jen do mého
příchodu. Já o ozubených kolech něco vím, po paměti vám vyjmenuju všechny převody
vodního mlýna. Takový jeden zub, když se pořádnou ranou kladiva urazí,
spolehlivě zastaví celý systém. Když chce.“</p>

<p class="mlptext">„Na pět minut! Pak přijde opravář, vylomí ho a připevní nový.“</p>

<p class="mlptext">„Ale kola budou pět minut stát. I to je významný počin. Za pět
minut se z nich dají nadělat třísky. Jsem idealista.“</p>

<p class="mlptext">„Idealista, anebo terorista?“</p>

<p class="mlptext">„Já žádám odpovědnost jen od odpovědných. Nevinné držím v úctě.“</p>

<p class="mlptext">„Pak nevím, co žádáte po mně. Já neberu od těžařů úplatky.
Když mi do práce přinesou podezřele těžký kufřík, vyhodím je. Jiní v tom
lítají, já ne.“</p>

<p class="mlptext">„Kdo třeba?“</p>

<p class="mlptext">„Třeba Kreuz. Ty prachy, co mu cpou do kapes Otrla s Brianovovou!
Za to by vyfásnul deset let nepodmíněně.“</p>

<p class="mlptext">„Na něj taky dojde. Tady zahněte doprava.“</p>

<p class="mlptext">„Ta silnice nikam nevede! Jsem nevinný!“</p>

<p class="mlptext">„Prý máte milenku. Je mladá. Bohatá.“</p>

<p class="mlptext">Nervózně se zasměje. „No… je to šikovná žába.“</p>

<p class="mlptext">„O kolik je mladší?“</p>

<p class="mlptext">„O osmnáct let.“</p>

<p class="mlptext">„A kolik už vydělala jako akcionářka Titanie?“</p>

<p class="mlptext">Najednou má v očích slzy, vypadá ukřivděně.</p>

<p class="mlptext">„Nic nám nedokážete.“</p>

<p class="mlptext">„Nechci nic dokazovat.“</p>

<p class="mlptext"><span class="calibre14">„V tom případě je vám to k ničemu.
Víte o těch akciích, no a co? Takové vědomosti jsou vám na hovno. S tím nic
nezmůžete.“ Vyjíždíme z lesa, silnice už je docela úzká, stáčí se doleva podél
břehu přehrady. Vpravo od nás klesá asi dvoumetrový násep k vodě.</span></p>

<p class="mlptext">„Zmůžu víc, než si myslíte. Jsem okraden, podveden, ponížen,
odepsán. Mocní ať se přede mnou třesou.“</p>

<p class="mlptext">Na záhadné poznámky nemá nervy. Neví, že nevím nic. Černé svědomí
ho nutí vyložit karty na stůl.</p>

<p class="mlptext">„Dobrá, uděláme obchod. Vy něco víte a já vám zaplatím, abyste
si to nechal pro sebe.“</p>

<p class="mlptext">„Nechci.“</p>

<p class="mlptext"><span class="calibre14">„Uvědomte si, kolik to bude
dělat. Bude z vás milionář. Multimilionář. Přepíšu to na vás.“</span></p>

<p class="mlptext">„Vrátíte horu kraji?“</p>

<p class="mlptext">„Cože?“</p>

<p class="mlptext">„Jestli vrátíte horu tam, kde stála multimiliony let.“</p>

<p class="mlptext">Nevěřícně zavrtí hlavou. „Podívejte, můžeme se dohodnout.“</p>

<p class="mlptext">„To tvrdím od začátku. Zastavte těžbu na Vlhošti a postarejte
se o maximální rekultivaci kraje. Z Titanie jste si jistě ulil dost, abyste na
to mohl přinejmenším přispět.“</p>

<p class="mlptext">„Tak teda půlku! Polovina je vaše, plácněme si a přestaňte si
tu hrát na zeleného fundamentalistu.“</p>

<p class="mlptext"><span class="calibre14">„Já už si dávno nehraju.
Polovina je málo, jako zelený fundamentalista chci všechno.“</span></p>

<p class="mlptext">„Jste vyděrač!“ zavyje, dupne na brzdu a ožene se po mně
loktem. Kola se zablokují, zapne se protiskluzový mechanismus. Auto zpomaluje.
Strhnu volant doprava. Nejedeme rychle, vůz se nepřevrátí, ale prudkému smyku
se nevyhne. Otočíme se v hodinách. Zadní kola narazí na hranu náspu, vyskočí na
něj a přepadnou na druhou stranu. Auto se zastaví, motor běží dál. Kostryba je
v šoku, pedál spojky drží sešlápnutý, křečovitě svírá volant a snaží se
zorientovat. Hastrman jedná. Zařadí zpátečku, strčí nohu k pedálům a dupne na
plyn. Současně přetáhne řidičova stehna zeleným prutem – nohy nadskočí a uvolní
brzdu a spojku. Přední pohon poslušně zabere a vrhne automobil dozadu. Pozpátku
se šineme z náspu, vjedeme do vody a klesáme níž.</p>

<p class="mlptext"><span class="calibre15">Kostrybovi vytrysknou slzy.
Jako by nemohl uvěřit, že má vedle sebe tak zavilého nepřítele. Hmátne po klice
dveří, ale nejdou otevřít. V kabině je najednou vlhko, masy vody však zatím
zůstávají venku. Tlusťoch se opírá do dveří, ty nepovolují. Vzniká podtlak, do
bubínků uší se mi zabodávají neviditelné jehly. Těžké auto se propadá níž.
Kostryba mačká elektrické ovládání okýnek – bezvýsledně.</span></p>

<p class="mlptext"><span class="calibre14">„Pomůžu vám,“ zaskřehotá
hastrman a zkusí to na své straně. Proud vody ho přirazí na řidiče, který se v poslední
chvíli stačí nadechnout. Já zaváhal a teď se dusím ledovou přehradní vodou.
Zatímco ji vykašlávám z hrtanu, žábry z ní začínají filtrovat kyslík. Málem
jsem se utopil.</span></p>

<p class="mlptext">Než se vzpamatuji, Kostryba je na odchodu. Kabina se zaplnila
za pár vteřin, nyní jdou dveře otevřít. Dno se teď svažuje pozvolněji, vůz
pomalu roluje dál.</p>

<p class="mlptext"><span class="calibre14">Řidiči stačí vystoupit a vyplavat
na hladinu. Ale drží ho bezpečnostní pás.</span></p>

<p class="mlptext">Kostryba na udici. Sáhne po přezce. A nahmatá studené,
kostnaté, nemilosrdně sevřené prsty.</p>

<p class="mlptext"><span class="calibre14">„Nevystupujte za jízdy ze
soupravy,“ kucká se hastrman ve víru bublin a nechá si tonoucím rozdrápat
zápěstí.</span></p>

<p class="mlptextbez1radku2">Okresní báňský úřad v České Lípě, dvaadvacátého
prosince, pátek odpoledne. Padám vyčerpáním.</p>

<p class="mlptext"><span class="calibre14">Noční pěší cesta k parkovišti
se protáhla do časných ranních hodin. Jen jsem dosedl za volant svého auta,
usnul jsem, jako by mě do vody hodil. Spal jsem do jedenácti. Pak jsem přejel
půl republiky, abych ještě zastihl Kreuze v práci. Polední rozhlasové zprávy
přinesly informaci o Mastilově smrti – zatím je v šetření, zda šlo o sebevraždu,
či o vraždu – i o Kostrybově zmizení – rodina se ho v noci nedočkala a nechala
vyhlásit policejní pátrání. Policie nevylučuje, že spolu oba případy souvisejí.
Možnost, že za nimi stojí týž pachatel jako za pokusem o atentát na ministra
životního prostředí, se nezdá pravděpodobná; Kučala v minulosti vedl s Mastilem
a Kostrybou ostré spory. Policejní logika mi na chvíli zvedla náladu.</span></p>

<p class="mlptext">Krátce po čtvrté vyndávám lékárničku a převazuji si poraněnou
ruku. Sleduji, jak v oknech úřadu jedna po druhé zhasínají zářivky a jak budovu
opouštějí zaměstnanci. A dá se do mě zoufalství ve chvíli, kdy Kreuzův mladý
asistent, sám na odchodu, zamkne dům a odchází, snaživý úsměv zapomenutý na
rtech. Ředitel možná vůbec nebyl v práci.</p>

<p class="mlptext">Rozhlédnu se rušnou ulicí, po střechách, komínech a vikýřích,
zda se na mě odněkud nešklebí Odradek. A povšimnu si slabé nazelenalé záře,
vycházející z jednoho okna v prvním patře úřadu. Někdo tam zůstal přes čas.</p>

<p class="mlptext">Je to páté okno v řadě nad průjezdem, který podle mého odhadu
vede do dvora. Vrata jsou zamčená, ale když obejdu blok, najdu jiná. Jsou
pootevřená a vedou do průjezdu ústícího do téhož dvora na opačné straně. V této
části bloku jsou byty. Z výklopných sušáků na okenních parapetech visí prádlo.
Je těsně před vánočními svátky.</p>

<p class="mlptext">Projdu do dvora. Vzhlédnu k setmělé fasádě úřadu. Z téhle
strany je omšelá. Na černých tabulích oken v prvním patře se bělají bílé
terčíky elektronického zabezpečení. Za sebou a po stranách mám obydlené
činžáky. V některých oknech se svítí, patří ke kuchyním. Za závěsy se pohybují
stíny. Do šerého dvora se teď nikdo nedívá.</p>

<p class="mlptext">Učiním rozhodnutí. V rohu dvora jsou tři kontejnery na
odpadky. Přejdu k nim a prohlédnu si jejich obsah. Z toho uprostřed se mi zvedá
žaludek nejméně. Vytáhnu z kapsy zavírací nůž, je celý rezavý od zaschlé psí
krve. Otevřu ho, namířím na nejbližší z oken úřadu a prudce hodím. Trefa je to
snadná, efekt okamžitý. Tabule pukne, ale nevysype se. Nůž zůstává ležet na
římse.</p>

<p class="mlptext">Za nesnesitelného elektronického vřískotu udělám kotoul do kontejneru
a přirazím za sebou víko. Je tu skoro samý papír a tvrdý karton, obyvatelé
bloku kašlou na recyklaci. Organický odpad vesměs chybí, ale samotný kontejner
odporně páchne. Zavrtávám se mezi krabice. Popíchám si krk o uschlé růže. Mám
na růžích ustláno.</p>

<p class="mlptext">Otvírají se okna, tak dvě nebo tři. Někdo řve, ať někdo jiný
jde vypnout ten krám. Za pár minut zaslechnu policejní houkačku. Po chvíli
alarm ztichne. Podle zvuku kroků odhaduji, že přijela dvoučlenná hlídka.
Dokonce se podívají do jednoho kontejneru, toho vlevo ode mě. Nemyslí to však
vážně. Svítí baterkami do oken; žádné není rozbité. Na někoho halekají, aby jim
otevřel dveře do budovy. Mužský hlas jim odpovídá, že zabezpečovací zařízení
občas zlobí. Zachrastí klíče v zámku, vrznou dveře. Alarm spustí – a ztichne. A
ještě jednou. Kvůli prasklé okenní tabuli jej nelze znovu zapojit. Policisté
odcházejí. Tomu, co za nimi přišel zamknout, slibují, že se zítra zastaví a zkontrolují
to znovu. Dotyčný musí buď zavolat bezpečnostní agenturu, anebo to do zítřka
nechat plavat. Spoléhám na svého Kreuze.</p>

<p class="mlptext">Čekám ještě čtvrt hodiny, během níž se vysypou odpadky jednou
do vedlejšího kontejneru a jednou na mě. Když dvůr úplně ztichne, vylezu
opatrně ven a všechny žluklé a kyselé smrady si nesu s sebou. Nu co. Šlechtice
dělá čest, nikoli kabát. Má čest mne žene vzhůru po okapové rouře.</p>

<p class="mlptext"><span class="calibre14">Vydrápat se na římsu,
sebrat nůž, vlomit dovnitř prasklé sklo a protáhnout otvorem ruku ke kličce je
dílem minuty. Systém je vypnutý. Otevřu si okno a skočím do kanceláře. Za krkem
mi sedí hastrman, tiše se směje, větří roztaženým chřípím a šeptá mi do ucha: „Ani
tvůj parfém Clo-Clo Chanel nepřebije smrad z cigaret.“</span></p>

<p class="mlptext">Zavřu za sebou. V kanceláři je opravdu cítit cigaretový kouř.
To mi přijde zvláštní; vzpomínám si, že koutek pro kuřáky je vyčleněn na
chodbě; posledně jsem tam čekal. Nyní si povšimnu prázdného odpadkového koše u dveří,
kuriózní košíkářské práce – je spleten z proužků modrého plastu. Chybí v něm
mikrotenový pytlík, a přece někde nablízku slyším ono charakteristické šustění.
A zareaguji pozdě – dveře se otvírají, už se nestihnu schovat za regál. Ostré
světlo z chodby vtrhne do kanceláře a s ním uklízečka s čistým pytlíkem v rukou.
A ruce letí k ústům, vyjeknutí je bezděčně utlumeno, zatímco vytřeštěné oči
těkají po místnosti a vřískají o pomoc. Upozornil ji na mě nos.</p>

<p class="mlptext"><span class="calibre14">Hastrman ji popadne za ruce
a zatočí se s ní dokola. Pak ji náhle pustí. Nebožačka se svalí a začne ječet.
Vyběhnu ze dveří a zabouchnu je za sebou. Pod klikou se houpe přívěsek, v zámku
vězí univerzální klíč. Otočím jednou, podruhé, přidám přes dveře varování, že
jakmile zevnitř něco zaslechnu, přijdu si pro ni. Klíče beru s sebou. Udělám
krok směrem, kde tuším Kreuzovu kancelář, a zakopnu o kbelík s šedou vodou.
Každá voda lepší než žádná, teď toho beztak už moc nezkazím. Se sebezapřením
nořím do kýblu ruce, nabírám vodu do dlaní a vtírám si ji do přeschlých
páchnoucích vlasů. Žena za dveřmi se podezřele odmlčí. Zvednu hlavu. Otvorem
nad zárubní vede z kanceláře telefonní kabel a mizí v plastové liště táhnoucí
se podél chodbové zdi. Vychrstnu obsah kbelíku na podlahu, otočím ho a stoupnu
si na něj. Když natáhnu paži, dosáhnu na kabel ostřím nože. Přepižlám ho. Z kanceláře
se ozvou kletby a bouchnutí odmrštěného sluchátka. Přidám ještě jedno varování,
aby koukala mlčet. Než se odváží zavolat do dvora o pomoc, musím být s prací
hotov.</span></p>

<p class="mlptext1">Zkouším třetí dveře od schodů, za nimi je temná kancelář,
navlas stejná jako ta, v níž jsem zamkl tu ženskou. I čtvrté dveře jsou
zamčené, připadají mi však povědomé – právě tudy jsem posledně prošel ke
Kreuzovi. Odemykám je, tiše vklouznu do přední kanceláře. Do zadní je otevřeno,
nazelenalá záře, kterou jsem prve viděl z ulice, teď osvětluje linoleum pod
mýma nohama. Po špičkách dojdu ke dveřím a strčím do nich hlavu. Za monitorem
počítače dřepí vypelichané temeno. Je rudé vzteky. Slyším tlumené nadávky.
Kreuz je zcela zabrán do manipulace s klávesnicí. Vstoupím do kanceláře. Pomalu
jdu k jeho pracovnímu stolu. Obcházím ho. Kreuz o mně pořád ještě neví. Teď
vidím na obrazovku. Je na ní vidět dorůžova rozevřený rozkrok internetové
krasavice. Navzdory frenetickému rejdění elektronické myši se obraz nemíní
hnout. Zamrznul. Kreuz kleje. Jednou rukou si zapíná kalhoty a druhou mydlí do
kláves. Něco vymýšlí, vyťukává své jméno a heslo – marně. Stojím za ním,
skláním se k němu, nespouštím oči z obrazovky. Ohanbí rozcapené blondýny na
okamžik překryje šedá cedulka:</p>

<p class="mlptextb">Telefonické připojení nelze obnovit.</p>

<p class="mlptextbez1radku2">„On vám ji někdo přefik,“ zakuňká znenadání
hastrman.</p>

<p class="mlptext">Kreuz nadskočí leknutím a já s ním. V ten moment se do
klávesnice mezi dva znehybnělé prsty zabodne plechová kudlička.</p>

<p class="mlptext">„Tu šňůru,“ dodávám na vysvětlenou. „Nikam se nedovoláte.“</p>

<p class="mlptext">Kreuz se ke mně otočí: nevěří svým očím, svým uším, svému
nosu.</p>

<p class="mlptext">„Nechte mě,“ vyleze z něj. Moc bojovně to nezní.</p>

<p class="mlptext">„Nenechám.“</p>

<p class="mlptext">„Snad jsem vám to minule vysvětlil jasně. Pokud chcete
mermomocí někoho potrestat za Vlhošť, neobracejte se na mě, ale na ty nade
mnou. Ty žeňte k odpovědnosti.“</p>

<p class="mlptext">„Jsou pohnáni, dohnáni a předehnáni,“ vypočítává hastrman a otvírá
zásuvky ve stole.</p>

<p class="mlptext">„Kostryba na vás žaloval,“ řeknu já. „Něco o úplatcích z Titanie.“</p>

<p class="mlptext">„Hledáte obálky plné peněz?“ vyjekne Kreuz. „To si myslíte, že
jsem takový blázen?“</p>

<p class="mlptext">„Vrcholí advent a vy si tu prohlížíte tohle.“</p>

<p class="mlptext">„A co vy? Co tu pohledáváte?“</p>

<p class="mlptext">„Kdyby po světě nechodila taková verbež jako vy, nebyl bych
tady. Jak víte, jsem ochránce přírody. Jdu kvůli té vybagrované hoře.“</p>

<p class="mlptext">„Myslíte, že my přírodu rádi nemáme? Jakým právem si ji
dovolujete před námi chránit?“</p>

<p class="mlptext">„Právem těch, kteří ji nechávají na pokoji.“</p>

<p class="mlptext">„Nejsme vandalové, neničíme pro nic za nic. Těžební
společnosti odvádějí vysoké daně a z těch jdou značné částky na rekultivaci.
Nerostné bohatství je tu od toho, aby bylo vytěženo, do té doby prostě můžete
vy i ty vaše Děti jezdit obdivovat hory jinam. Vlhošť se zachránit nedá –“</p>

<p class="mlptext">„Začínám se obávat, že máte pravdu.“</p>

<p class="mlptext">„Vidíte. Takže co bude? Co vám mám slíbit?“</p>

<p class="mlptext"><span class="calibre14">„Nic. Můžete se naposled
pomodlit tady k té vaší milované přírodě,“ zahihňá se hastrman a ukáže na
obrazovku. „Chtěl jste se přece vrhnout do jejího lůna?“</span></p>

<p class="mlptext">„Urážet se nenechám. Odejděte, nebo vás to bude mrzet.“</p>

<p class="mlptext"><span class="calibre14">„Odejdu. Ale slibte mi, že
všechny úplatky, které vám podstrčil Otrla s Brianovovou, poskytnete na konto Vlhošť,
a že hned po svátcích necháte nadobro zastavit těžbu – na svou zodpovědnost.
Nechám si to ověřit.“</span></p>

<p class="mlptext"><span class="calibre14">„Nechcete, abych ty prachy
poslal přímo na adresu Dětí vody? Proč to neřeknete rovnou? To je vidět, o co
vám jde. Vznešený řečičky o přírodě jsou jen zástěrka.“</span></p>

<p class="mlptext">„Teď jste se podřekl – ty prachy opravdu existujou. Jste v tom
až po uši.“</p>

<p class="mlptext">„A i kdyby. Nikdo mě při tom neviděl, nikdo mě nenačapal, a vy
to taky nikomu neřeknete.“</p>

<p class="mlptext">Něco cvakne. Kreuz má nataženu pravou ruku a ukazuje na mne
prstem – zrovna tím, který mně chybí. Je to vystřelovací nůž. Sekne po mně,
ucuknu hlavou a ostří mě škrábne do krku. Hastrman zavrčí a podtrhne pod
Kreuzem židli. Chlap sletí na zem. Znova se rozmáchne kudlou, ale zkroutím mu
ruku, dokud nezaslechnu prasknutí v zápěstí. Paže ochrne až k rameni, nůž letí
pod stůl.</p>

<p class="mlptext">Kreuz sedí na podlaze a brečí. Nechám ho být, má toho dost. Už
tu nemám co dělat. Zvednu se, opráším si páchnoucí oděv a odcházím.</p>

<p class="mlptext">A příliš pozdě si uvědomím, že jsem za sebou nechal hastrmana.</p>

<p class="mlptext">Otočím se. Nezasáhnu. Hastrman popadne do rukou počítačový monitor,
zvedne ho nad Kreuze a obrátí ho obrazovkou dolů. Kyprá svůdnice lačně špulí
své pysky na toho, kdo ji vyvolal. Pak ji devět prstů pustí. Krasavice dopadne
celou svou vahou na Kreuzův obličej. Rozstříkne se o něj, sevře ho mezi stehna
a přivodí si kolosální virtuální orgasmus. Obrazovka exploduje, výbuch
provázejí fialové blesky. Kreuz ztratil hlavu. Zmizela mu v elektronické ženě.
Barák se otřese a kancelář se ponoří do tmy. Na podlaze sedí potmě chlap, na
hlavě má naražený monitor a celý je zasypaný střepy. Zavírám dveře za smradem
spáleniny. Když to porovnám, voní mé klošardské hadry jako rozkvetlá louka.</p>

<p class="mlptextbez1radku2">O Štědrém dni na dně. Procházel jsem dům od domu,
statek od statku, chalupu od chalupy, nacházeje místa, kam ani přes tu hloubku,
ani přes ta léta nepronikla voda. Za černou kuchyní jednoho stavení jsem narazil
na spíž s nízkými dveřmi. Otevřel jsem je a vstoupil. Nad sebou jsem spatřil
hladinu pokrytou prachem. Plavat se nedalo. Stoupl jsem si na polici a vynořil
se. Pod vysokým stropem těsné komůrky tu celá desetiletí přečkala vzduchová
kapsa. Zaradoval jsem se. Bylo tu dusno, ale dýchatelno. Potraviny nepobrané
při vyhnání Němců se dávno zkazily, i ty, jež zůstaly nad vodou. Nevydržely ani
zelené válečné konzervy, zrezivěly vlhkem, ze spár vyhřezl obsah a zčernal.
Přesto zde přežila jedna celá rodina – patrně česká, když tehdy nikomu
nevadila. Můj úžas, že se mi ve Staré Vsi podařilo najít suchý kout, se proměnil
v odpor, jakmile jsem na tyto živé rodáky zacílil potápěčskou svítilnu. Klubko
tlustých pavouků, kteří se celé generace pářili a požírali navzájem, se sotva
hnulo. Ty zdegenerované bestie se ze svých prašných trychtýřovitých sítí ani
nenamáhaly utéct a schovat se za trámem.</p>

<p class="mlptext">Posvítil jsem si na dno spíže a potopil se. Byl jsem už na
odchodu a jen letmo jsem se tu naposledy rozhlédl. A dostalo se mi odměny. Za
řadou prázdných zavařovacích sklenic prosvítalo něco zlatavého. Stará
zašpuntovaná láhev. Nahoře pod stropem jsem ji otevřel a ucítil sladkou vůni
Vánoc. Byl to vynikající rum. Vzpomněl jsem si na štědrovku a nalil trochu
pavoukům do hnízda. Pak jsem s lahví v ruce procházel domem, dokud jsem nenašel
ložnici. Natáhl jsem se na postel, v níž zůstala jedna peřina. Byla nafouklá do
podoby obrovského lanýže. Opřel jsem se o ni a pomalu se opíjel. Když jsem se
převalil na druhý bok, duchna se roztrhla a ven se vyvalilo staré zmokvalé
peří. Vzal jsem pár pírek do hrsti a vyhodil je nad sebe. Ploužila se vodou
jako velké sněhové vločky.</p>

<p class="mlptext">Bílé Vánoce ve Staré Vsi. Kdysi jsem se na ně těšil.</p>

<p class="mlptextbez1radku2"><span class="calibre15">Také tady
nahoře sněží. Z komínů ranče nakřivo stoupá kouř, do nízkého nebe je zaseknut
srp duhy a z rány se sype sníh. Sleduji ten barevný čtvrtoblouk</span><span class="calibre14">, snažím se určit, odkud se klene. Odhaduji deset,
snad patnáct kilometrů přes obzor na jih, z tohoto místa spíš jihozápad. Tam
někde se rozlévá Novomlýnská přehrada, to z ní ta vlhkost vzlíná. Voda se stěhuje
jinam.</span></p>

<p class="mlptext">Hana Brianovová ještě nedorazila. Na ranči ji čekají
pětadvacátého. Přespávám na stejném místě jako minule – ve větvích doubku na
stráni nad rančem. O svátečním odpoledni vyvádí štolba vysokou hnědku ze stáje,
kůň je už vyhřebelcován a osedlán. Vodí ho dokola na uzdě, pak se na něj
vyšvihne, vjede s ním otevřenou brankou do výběhu a popožene ho do cvalu podél
ohrady.</p>

<p class="mlptext">Potom pobídne zvíře patami, přenese se přes břevno do
zasněžené zahrady a odtud dojede k hlavní bráně. Ta se začíná otvírat. Kůň a jezdec
se protáhnou ven hned, jak je to možné. Brána se rychle zavírá.</p>

<p class="mlptext">Je to jedinečná šance a nesmím ji promarnit. Oběhnu pozemek
ranče a na silnici se poohlédnu po stopách podkov. Najdu je ve špinavém sněhu
na krajnici. Míří ke skalnímu hradu. Jdu podle nich, stáčí se podél skály vlevo
k nevelkému zamrzlému rybníku. Po pravém břehu jej obejdou a pak zabočí do
bílých polí. Břeh je až k vodě zarostlý houštinami, nebýt stop, stezku bych tu
nehledal. Led na rybníce nevypadá silný, leda uprostřed. Při rozblácených
okrajích má sotva tloušťku prstu. Po ledu nepojedou – musí se vracet stejnou
cestou. Počíhám si na ně v nejužším místě, je sevřené vydroleným břehem a mohutnou
lípou, jejíž kořeny trčí ze sesuté půdy jako křivičnaté ruce, které hrozí podrazit
nohu zvířeti, jež tudy co nevidět poběží.</p>

<p class="mlptext">Vracejí se za půl hodiny, kůň si již protáhl nohy, ale není mu
dovoleno vyběhat se dosyta; majitelce by to vzalo požitek z jízdy. Když štolba
zpomalí, aby se protáhli kolem stromu, vystoupím zpoza kmene a lusknu zvířeti
před nozdrami. Kůň se vzepne a zaskočený jezdec se skácí nazad, tak nešikovně,
že zapomene jednu nohu ve třmeni. Rukama si chrání hlavu před tvrdou zemí a ještě
tvrdšími kopyty. Lusknu prsty podruhé, nové vzepnutí, štolba je konečně
setřesen. Aspoň že padat umí – povede se mu kotoul. Už by se byl křepce
postavil na nohy, kdybych ho podrážkou holínky nepřistrčil až na samý okraj
rozměklého břehu. Ten se pod ním hroutí, mužík ztratí oporu v zemi a propadne
se do rybníka. Nemám o něj obavu, na kraji není hluboko.</p>

<p class="mlptext">Konečně přistupuji ke zvířeti, které tu neklidně stojí, chvěje
se a divoce koulí očima. Hastrmanské triky jsou na zhýčkaná plemena trochu
drsné. Vezmu koně za hlavu a šeptem si to s ním vyříkám, než zrazený jezdec
vyleze z vody. Věc je vlastně vyřízena, diskuse s Brianovovou je zbytečná.</p>

<p class="mlptext"><span class="calibre14">Odklidím se zpátky na svůj
dub. Jsem zvědav, jak to dopadne. Nestačí, aby ji hnědák shodil. Na to se
nemůžu spolehnout. Mohla by umět padat.</span></p>

<p class="mlptextbez1radku2">Velké terénní auto ji přiveze ve tři hodiny, řídí
jeden z osobních strážců. Pochopila, že se musí aktivně bránit. Nechala své bodyguardy
vyzbrojit brokovnicemi. Strážný vychází z budovy a podává hlášení, přichází i štolba
a nejspíš žaluje na neznámého drzouna, který ho před půldruhou hodinou shodil z
koně do rybníka. Jdou spolu do stáje. Předpokládám, že Brianovová chce vidět
koně. On ji ujišťuje, že zvíře je zdravé, ale vyplašené. Jestli se rančerka
vyhoupne do sedla a zkusí se projet, kůň ji shodí – už teď, jen ho poplácala po
plecích, sebou trhá jako pod ranami karabáče. Žena zvedne oči k zataženému nebi
a zaznamená neúprosný příchod soumraku. Zachvěje se a vrátí štolbovi uzdu. Pod
jeho rukou se kůň trochu uklidní, Brianovová to vidí. Možná začíná tušit
nějakou zradu. Pak něco řekne štolbovi a zmizí ve vytopeném domě. Než padne
tma, ze stáje je vyveden jiný kůň a celou půlhodinu se vyklusává ve výběhu. Tři
bodyguardi zůstávají venku, zachumlaní do černých péřových bund, s ohrnutými
vlněnými čepicemi na vystříhaných hlavách.</p>

<p class="mlptext"><span class="calibre14">Přijíždějí hosté. Během
podvečera jich dorazí víc než dvacet. V zahradě a podél příjezdové cesty svítí
lampy, dům je ozdoben červenozelenými světelnými řetězy. Návštěvy vystupují buď
z dlouhých limuzín, anebo z absurdních terénních automobilů na traktorových
pneumatikách. Všechny ženy mají přes společenské šaty přehozen kožich. Všichni
muži nesou v náruči lesklé balíčky. Skoro všichni si pak co chvíli odskakují
ven na cigaretu. Uvnitř se nekouří.</span></p>

<p class="mlptext">Po večeři se v domě tančí, za okny je vidět vír bílých,
červených a černých skvrn. Až ke mně na stráň zaznívá reprodukovaná jihoamerická
hudba. Vánoční párty má kosmopolitní ráz. Snažím se spát. Zdá se mi o koledách.</p>

<p class="mlptext">Většina hostů po půlnoci odjede, čtyři cizí automobily
zůstávají, trojice ozbrojenců je vystřídána jinými trojčaty, stejně
mlčenlivými, brzy i stejně prokřehlými. Ze stáje se ozývá strašidelné ržání
jediného koně. Jako by zvíře mělo nějakou předtuchu.</p>

<p class="mlptext">Svatoštěpánské svítání prochodím po lese, roztřesen zimou,
netrpělivostí, nenávistí. Nemrzne, namísto studeného slunce se zvedne vlhká
mlha a teď se v pokroucených mračnech houlí v údolí. Sníh už nekřupe, vpadlý
sám do sebe vypadá jako mléčný škraloup. Jeho tenkou slupkou se už prodírá
černé jehličí.</p>

<p class="mlptext">Zbylí hosté otvírají okna a nechávají jimi prchat vydýchaný
alkohol. Pošklebují se strážným, kteří pro zahřátí běhají s nasupenými obličeji
po zahradě tváříce se, jako by se v noci nestřídali na kavalci v budově pro
služebnictvo, ale strávili celý čas venku. Někdo jim bodře nabízí balíček
cigaret.</p>

<p class="mlptext">Snídám mizernou rybu chycenou u dna potoka. Jím ji syrovou. Je
tak studená, že mi z ní trnou zuby. Z domu se line vůně smažených vajec.</p>

<p class="mlptext">Po deváté hodině se dveře ranče otvírají a vychází Hana Brianovová.
Její silueta v červeném kabátku, vysokých botách a světlých opnutých kalhotách
míří dlouhými kroky ke stájím. Zdraví se se štolbou a udílí rozkazy. Abych lépe
viděl, kradu se až k ohradě. Vím, že na pozadí křovisek a stromů nad potokem
jsem téměř neviditelný. A už se kolem mne ženou koně. Cítím jejich pach a tlumené
dunění jejich kopyt mi vibruje v útrobách. Vidím i jezdkyni. Prohání se mezi
pádícími hřbety na úplně černém koni.</p>

<p class="mlptext">Ozve se zaskřípění zubů. Ohlédnu se – z potoka se ke mně
škrábe hastrman a vyplivuje šupiny. Smrdí rybinou. Zaklesne drápy do břevna a sleduje
pádící zvířata. Oba čekáme, co bude.</p>

<p class="mlptext">Na majitelčině hnědákovi jezdí štolba. Kůň si pod jeho útlou
postavičkou počíná vzorově, jako by nesl na hřbetě monarchu. Poslušnost je ale
tatam, kdykoli se přiblíží jeho paní. Chvílemi se zdá, že hnědka po černém koni
chňape zuby a chce ho hryznout. Zaslechnu štolbovo varování, ať se od ní paní
drží dál. Mezitím se na zápraží shromáždilo šest sedm prokřehlých zvědavců.
Ženy v kožiších, muži vesměs v kožených nebo péřových bundách. Všichni do
jednoho usrkávají z porcelánových šálků a sledují počínání své hostitelky. Ta
nyní volá na štolbu, aby osedlal pro každého, kdo by se chtěl s ní projet. Mužík
seskakuje ze sedla, uvazuje hnědáka k břevnu a s nejistým úsměvem osloví
skupinku. Odpoví mu pobavený smích a vzájemné hecování; všichni samozřejmě
jezdí od dětství, ale nikomu se tak brzy po ránu nechce. Jakýsi kučeravý gigolo
v kabátě z velbloudí srsti obejme dívku v norkovém kožíšku a haleká, že Renata
do sedla nemusí – rajtovala celou noc –, on byl při tom. Sklidí za to salvu
smíchu a ránu do žeber. Jenže Brianovová, která není v nejlepší náladě, se na
mladé muže osopí, aby jí některý zkrotil vrtošivou klisnu, když jsou takoví
hřebci. K tomu se nemá žádný.</p>

<p class="mlptext">A tak se sveze ze sedla sama. Jde ke koni. Ten ji odmítá,
couvá před ní a pohazuje hlavou. Chytne ho za ohlávku, zacloumá jí a strhne mu
hlavu dolů. Zvířeti nezbývá než se poklonit. Ona v tu chvíli strčí nohu do
třmenu a už mu sedí na hřbetě. Rodeo může začít – od ranče se ozývá potlesk a smích,
zdesetinásobený ozvěnou z lesa.</p>

<p class="mlptext">Ale rodeo nezačne. Kůň zvedne hlavu, zastříhá ušima a ohlédne
se k potoku. Pravým okem se zadívá přímo na mě, či aspoň do míst, kde se u ohrady
skrývám za pařezem. Paní ho pobídne do kroku a on jde, pobídne ho do klusu a on
kluše. Když ho pak se zadostiučiněním kopne patami do boků, rozběhne se tryskem
přesně tam, kam je s chladným rozmyslem veden svou velitelkou: ke skupince zevlounů
na zápraží. Ti se přestanou šklebit a klidí se pádícímu oři z cesty. Jezdkyně
se směje a práská koně bičíkem.</p>

<p class="mlptext">Uzdou trhne až v poslední chvíli. V nejvyšší čas.</p>

<p class="mlptext">A pak se to stane. Nikdo neví jak, nikdo nic nevidí jasně. Je
to dílo jediné vteřiny a děsivého zopakování trapné situace: běsnící živel,
jímž tentokrát není voda, nýbrž kůň, se před domem nezastaví. Ne. Otevřenými
dveřmi se vřítí do domu, ztratí jezdce, proběhne chodbou a začne řádit v obýváku.
Zdivočelý kůň s prázdným sedlem na hřbetě. Všichni ho slyší, všichni ho vidí
okny, jak vyhazuje zadníma nohama a tříští skleněný nábytek.</p>

<p class="mlptext">Mrtvá zatím leží tiše. Do dveří se vešlo zvíře, ona už ne.
Trvá to dlouho, než si jí někdo všimne a někdo jiný zavřeští. Jezdecký klobouk
je na dvě půlky, jsou plné krve – vypadá jako rozbitý džbán v kaluži malinovky.
Z domu se ozývá řinčení porcelánu pod bijícími, švihajícími, sekajícími kopyty.</p>

<p class="mlptext">Je to hudba v mých uších.</p>

<p class="mlptextbez1radku2">Sedmadvacátého prosince je vánoční tání na
postupu, sníh se vpíjí do země, tenký led na rybnících stravuje voda a vrby na
březích se podruhé tohoto roku zelenají. Skutečná zima s holomrazem zaskočí ty
lehkomyslně vypučené stromy později, až uprostřed ledna. Ve vlhošťském
kamenolomu byla obnovena těžba, třebaže k tomu ministr životního prostředí
ještě nevydal oficiální vyjádření. Aleš Mastil a Karel Kreuz zemřeli za
podivných okolností. Mohou být oběťmi ekoteroristů. Hana Brianovová přišla o život
za neméně bizarních okolností, ale tragédie měla svědky, s jejichž pomocí
policie cizí zavinění vyloučila. Laboratorní rozbor koňské krve, na němž trval
štolba, nic neodhalil. David Kostryba zůstává nezvěstný. Nástupci těchto
činovníků dosud nebyli jmenováni a Pavel Otrla kuje železo, dokud je horké.</p>

<p class="mlptext">Vlhoští otřese výbuch, pak druhý, pak třetí. Dál je nepočítám.
Všechny jdou pěkně v řadě, spolehlivě vylomí vnitřnosti, decentně vykuchají
kopec a zase odezní. Mnohatunové kvádry čediče se podobají gigantickým černým
krystalům. Zůstávají ležet na nejvyšší z vysekaných teras. Střelmistr Laudon,
stále ještě se sádrovým krejzlem okolo krku, se opět vyznamenal. Z protějšího
kopce sleduji dalekohledem Otrlu, jak mu přes bariéru výstražných fáborů
pospíchá potřást pravicí.</p>

<p class="mlptext">Potom se něco semele dole u brány, v drátěném pletivu obkružujícím
lom. Do prostoru nebyl vpuštěn mladý muž se zavázanou rukou – poznávám v něm
Tomáše Mora – ani nikdo z jeho suity rozezlených Dětí vody. Odečítám jim ze rtů
hořký protest. Otrla na ně huláká, ať koukají táhnout domů. Hošani v černých
uniformách jsou napnutí jako bojoví psi. Přijíždějí dvě policejní auta, osobní
vůz a anton. Mladí lidé jim běží v ústrety a stěžují si na nezákonné počínání
těžařů. Strážmistr si jimi prorazí cestu k bráně. Je vpuštěn dovnitř, po pěti
minutách se vrací a vydá svým mužům rozkaz, aby Tomáše Mora odvezli v poutech.
Tři z nejurputnějších odbojníků musejí s ním, včetně droboučké Alice. Jsou
neurvale vecpáni do antonu a policie vyklízí pole. Zbylé máničky zůstávají a rozbíjejí
opodál pod balvanem tábor. Když se na ně vrhne komando černých šerifů a vleče
je pryč, mám radost. Jednak se ve vlhkém okolí kamene nenastydnou, jednak
nebude nikdo z nich spojován s tím, co na Vlhošti chystá hastrman.</p>

<p class="mlptext"><span class="calibre14">Otrla se odpojuje od svých
inženýrů a stoupá pěšinou vzhůru po samém okraji lomu. Jako vždy se jde na
výsledek odstřelu podívat shora. Zelený mužík využívá nepřítomnosti
bezpečnostní služby a uhání dolů ze stráně protějšího kopce. Volám na něj, že
si nahoře zapomněl dalekohled, a pak běžím za ním. Na kamenité stezce mu
odletují od podrážek jiskry – stejně jako mně.</span></p>

<p class="mlptext"><span class="calibre14">V odlehlé bučině přelézáme
plot, šplháme vedle sebe a smějeme se, jak se s námi drátěné pletivo prohýbá.
Když se překulíme přes pokroutky ostnatého drátu a žuchneme do listí na druhé
straně, zůstává po nás v drátech jediná proláklina.</span></p>

<p class="mlptext">Oběhnout Vlhošť po okružní trase, kde na stromech ve výši očí
ještě zůstaly staré turistické značky. Po modré na stranu severní, kde lesáci s
motorovými pilami holí horu před poslední vivisekcí. Držet se co nejdál od vytí
motorových pil. Postupovat vzhůru až k pásmu bez lesa. Přískoky od jedné
polomové mohyly ke druhé postupovat výš. Hlídat si při tom záda, ale neváhat,
neohlížet se. Ten nahoře vyzývá smrt a smrt ho vyslyší.</p>

<p class="mlptext">Je tam sám. Se skloněnou hlavou se dívá do propasti. Osud mu
uchystal velkolepý hrob. S cigaretou v koutku úst mluví do malé vysílačky
operující na jiných vlnových délkách než odpalovací zařízení. Hastrman se mi
uchechtne do ucha a zalituje, že nepoužívám mobilní telefon – kdybych byl přede
dvěma hodinami, když umísťovali nálože, zatelefonoval z okolí hory některému ze
svých mladých přátel, kdo ví, jestli by dřív než kámen nelítaly na Vlhošti
hlavy, ruce, nohy. Tiše ho okřiknu. Odsekne, že jsem nic nepochopil. Ty jeho
protivné bezkrevné rty už vykružují zlověstné O, když mu zabořím hlavu do
hromady smrkových větví. Muž na ostrohu se otáčí a pátrá chabým slabým zrakem
po okolí. Jeho volné ucho mělo buď halucinaci, anebo zaslechlo pár kroků za
sebou hádku. Vsune ruku do kapsy a vytáhne z ní malou černou pistoli.
Bezpochyby nošenou na Laudonovo doporučení.</p>

<p class="mlptext">Držíme se při zemi a ani nedutáme. Kdyby teď přišel ke kupce
chvojí a zahlédl nás, hora by zůstala nepomstěna.</p>

<p class="mlptext">Nepřichází. Vrátí pistoli, kde byla. Sleduji náramkové
hodinky. Vteřinovka dvakrát oběhne kruh. Rychle zvednu hlavu a zase ji schovám.
Otrla stojí nad srázem stejně jako předtím, teď má obě ruce zaměstnané: v jedné
drží vysílačku, v druhé žmoulá špačka cigarety. Vyrážím do útoku. Jeden, dva.
Pět skoků, než s pravicí napřaženou k pozdravu doběhnu k řediteli Titanie,
který o mně ještě neví. Rukou mu zajedu do kapsy, má dlaň je ostrozubá ryba:
zakousne se do pažby a vytrhne ji ven. Levačkou ho vezmu za límec bundy a smýknu
jím stranou. Vysílačka upadne, zachrčí a zmlkne pod mou podrážkou.</p>

<p class="mlptext">Otrlovi sklouznou brýle, ale zachytí je. Nechápavě, zatím beze
stop strachu se dívá do ústí své pistole. Chviličku jako by s něčím v duchu
bojoval. Pak se rozesměje. Vyvede mě tím z míry.</p>

<p class="mlptext">„Čím to chcete zmáčknout?“ šklebí se a ukazuje na můj prst.</p>

<p class="mlptext"><span class="calibre14">Až teď si uvědomím, že
pahýl se opírá o lučík spouště, ale nedosáhne na ni. Přendám si zbraň do levé
ruky, ale kvůli obvazu nemůžu pořádně ohnout dlaň.</span></p>

<p class="mlptext">„Střílíte levou stejně dobře jako pravou?“ pokračuje Otrla,
stále bezstarostně. „Měl byste se strefit napoprvé, ti kluci z bezpečnostní
služby vám už nemusejí dát druhou šanci. A beztoho je tu máte coby dup, ať už
vystřelíte, nebo ne. Generál jim jistě řekl, že spojení někdo přerušil.“</p>

<p class="mlptext">„Takže nemáme moc času,“ řeknu hlasem ne tak pevným, jak bych
si přál. Ohlédnu se po hastrmanovi, ale nikde ho nevidím.</p>

<p class="mlptext">„Je vás tady víc? Ten kluk s tím příšerným jménem, řekněte mu,
ať vyleze a neschovává se.“</p>

<p class="mlptext"><span class="calibre14">„Nikdo tu se mnou není,
pracuju sám. A Tomáše Mora jste před chvílí nechal odvézt na policejní stanici.“</span></p>

<p class="mlptext">„Patří mu to.“</p>

<p class="mlptext">„Proč? Protože zloděje jako vy dokáže udeřit přes prsty?“</p>

<p class="mlptext">„A vás praštil kdo?“ Ukáže na obinadlo.</p>

<p class="mlptext">„Kostryba, když jsem ho topil jako kočku.“</p>

<p class="mlptext">Otrla zvážní, z tváří se mu ztratí veškerá barva.</p>

<p class="mlptext">„Vy jste ho oddělal?“</p>

<p class="mlptext">„Nic jiného si nezasloužil.“</p>

<p class="mlptext">„A Brianovová je taky po smrti.“</p>

<p class="mlptext">„Díky vám – to vy jste mě na ni upozornil.“</p>

<p class="mlptext">„Probůh. A Kreuz? Slyšel jsem, že se zbláznil z internetu, prý
spáchal nějakou divočinu. Nepomohl jste mu?“</p>

<p class="mlptext">„Uhodl jste.“</p>

<p class="mlptext">„Takže ta Mastilova údajná sebevražda na tom večírku – v té
máte taky prsty.“</p>

<p class="mlptext">„Všech devět.“</p>

<p class="mlptext">„A Kučala? Chtěl jste ho zabít právě tady, a to se nepovedlo.“</p>

<p class="mlptext">„Nejsem superman.“</p>

<p class="mlptext">„A Laudonovi jste pochroumal páteř.“</p>

<p class="mlptext">„Na toho psa ještě dojde.“</p>

<p class="mlptext">„Teď jsem na řadě já? Proč mě taky neušetříte?“</p>

<p class="mlptext">„Kdybyste byl aspoň počkal na to povolení další těžby.“</p>

<p class="mlptext"><span class="calibre14">„Přišlo by tak jako tak.
Přece tu nenechám stát stroje. Díky vám máme nové a ještě výkonnější.“</span></p>

<p class="mlptext"><span class="calibre14">„Zabíjíte přírodu,
sklízíte, co jste nezasil. Lidi jako vy je třeba zastavit.“</span></p>

<p class="mlptext">„To byste musel být jiný formát,“ pronese tiše a vykopne mi
pistoli z ruky. Správně odhadl, že jsem se nechal zmást rozhovorem. Teď bojuje
o holý život. Ale to už před ním stojí hastrman. Když Otrla kopne podruhé,
zachytí jeho nohu, pevně ji sevře a opře se do ní jako do páky od propadliště.</p>

<p class="mlptext"><span class="calibre14">Otrla zmizí, ani nehlesne.
Shýbnu se pro zbraň a schovám ji v kapse. Když se nakloním přes okraj lomu,
spatřím ředitele o nějakých dvacet metrů níž. Leží na zádech na největším
kamenném kvádru, který vytrhli jeho muži. Skrz sklíčka brýlí se udiveně dívá na
hastrmana, mrtvé oči přitom probodávají mě. Ústa plná zlatých zubů se usmívají,
v uchu se vesele třpytí stříbrná náušnice.</span></p>

<p class="mlptext">Prchám z Vlhoště, jako už tolikrát.</p>

<p class="mlptextbez1radku2">Kostryba na dně. Ve svém voze, za volantem,
předpisově připoutaný tříbodovým bezpečnostním pásem. Našli ho v Orlické
přehradě. Noviny z konce roku nešetří detaily: auto plné dárků, kostým Santa
Clause, rozbité ozdoby, proražené rádio. Někdo od policie si pustil pusu na
špacír. Předpokládanou příčinou nehody je přepracování a vyšinutí smyslů. Nejpodivnější
je, že auto vjelo do vody pozpátku. Řidič patrně zabloudil, chtěl se na úzké
vozovce otočit a sklouzl z náspu. Jiný článek dává Kostrybovu smrt do
hypotetické souvislosti s úmrtím Aleše Mastila, Karla Kreuze, Hany Brianovové a
nejnověji též Pavla Otrly. Sebevražedné sklony u žádného z nich nikdo
nepozoroval. Zato byli všichni tak či onak spojeni s Titanií a kamenolomem
Vlhošť. Právě tady došlo nedávno k nezdařenému atentátu na vládního činitele.</p>

<p class="mlptext">Onoho jitra jsem ve vodě Novomlýnské přehrady navlhčil vrbový
proutek, utržený při vánočním zelenání. Při břehu ležely na hladině spadané
listy, byly jich tisíce a zářily v tmavé vodě jako zlaté hvězdy. Rozvířil jsem
je a zabodl mezi ně svou kouzelnou hůlku, aby se napila z černého prázdna mezi
hvězdami. Proutek však, ještě před chvílí rovný, se ve vodě zlomil. Vytáhl jsem
ho a viděl, že je neporušený. Znovu jsem ho ponořil a hranice mezi vodou a vzduchem
ho zlomila vedví.</p>

<p class="mlptext"><span class="calibre14">Pokřivený svět – svět podle
hastrmana. Náhle jsem o něm zapochyboval.</span></p>

<p class="mlptextbez1radku2">Práce v kamenolomu se až do Nového roku
zastavily. Není, kdo by Titanii řídil. Představenstvo se po záhadných násilnostech
odmítá sejít. Informace mám od jednoho z Otrlových inženýrů. Zapíjel jsem s ním
ve Stvolínkách ředitelovu smrt. Dozvěděl jsem se od něj adresu, na které bych
našel generála. Jsem na cestě.</p>

<p class="mlptext">Silnice se kroutí v ostrých zatáčkách podél Ploučnice. Držím
se v závěsu za kamionem, který neumím předjet. Náklaďák nakonec zabočí do
modrých vrat malé textilky. Hádám, že továrnu tu postavili v době, kdy pod Holanskými
rybníky vyrostly první budovy Nových spojených mlýnů. Kousek za fabrikou je
odbočka, jež prudce klesá z hlavní silnice k řece. Dávám se po ní. Asfalt je
tady plný děr, musím jet pomalu. Silnička mě dovede k řadě deseti dělnických domků,
maličkých a malebných jako pohádkové chaloupky. Za posledním cesta končí v husté
houštině. Dál je pás mokrého lesa a za ním šumí řeka. Omítky střídají
starorůžovou a tmavožlutou barvu, kromě jednoho – ten má omítku namodřenou
šmolkou. Před zahrádkou, jež není o moc větší než kaluž a ohraničuje ji zelený
látkový plot, stojí mně dobře známý džíp. Zastavuji za ním, vmanévruji své auto
až k jeho otlučenému, zprohýbanému nárazníku. Muž, který stojí na žebříku u jediné
jabloně, po mně střelí pohledem. Netváří se bojovně. Nemůže otáčet hlavou, musí
se pořádně chytit větve a natočit se ke mně trupem. Má na sobě montérky,
tipoval bych ho na dílovedoucího nebo na zahradníka. Na řezníka kamene
nevypadá. Jeho dlouhé zahradní nůžky pilně cvakají ve větvích.</p>

<p class="mlptext"><span class="calibre14">Generál Lee Laudon že by
rezignoval? Vidím vojáka ve výslužbě, co si konečně odpočal od dynamitu. Šedivé
vlasy ostříhané na ježka jsou řídké, růžová pleš z nich prosvítá podobně jako
hranatá brada ze strniště na ostře řezané tváři.</span></p>

<p class="mlptext">Slézá ze žebříku. Kvůli spinálnímu korzetu postupuje pomalu.
Podle grimas v obličeji to musí bolet.</p>

<p class="mlptext">„Vítám vás,“ řekne, když stane v polehané trávě, opře nůžky o kmen,
zdánlivě vykročí, ale zůstane stát. Ruka, kterou mi podá na pozdrav, připomíná
vojenskou lopatku.</p>

<p class="mlptext">Beru za kliku u vrátek. Nemůžu uvěřit. Vždyť jsem ho přišel potrestat.</p>

<p class="mlptext">„Pojďte, udělám vám kafe,“ říká generál a staví se tak, jako
by mi zastupoval cestu. Tu strnulost snad jen hraje? Mám to k němu nějakých pět
kroků, naznačuje mi, kudy mám jít. Zahrada přitom není tak malá, abych si
nemohl vybrat sám. „Dostal jste je všecky, co? Ale na mně si nic nevezmete.
Pojďte, napijeme se spolu na přátelství.“</p>

<p class="mlptext">Vytáhnu z kapsy proutek a švihnu jím o zem. Nic. Udělám krok a
švihnu podruhé, připadám si jako blázen. Generál mě sleduje studeným pohledem.
Udělám druhý krok a švihnu potřetí. Ozve se rána jako z malorážky. Ve výši mého
kolena, ale metr přede mnou, se chvěje zavřená žraločí huba. Železné zuby jsou
velké jako dlaň. Po obou stranách sklapnuté pasti vyčnívají z měkké prsti
chumáčky kovových hřebíků – další čelisti tu leží neviditelné, rozevřené,
čekající. Zelený proutek je vejpůl.</p>

<p class="mlptext">Šmik! Jen taktak ucuknu před zobanem zahradních nůžek. I další
útok mi míří na oči. Laudon mě tlačí k plotu, špičaté zelené plaňky se mi
zapíchnou do žeber. Vytrhnu jednu pravačkou, zatímco levou rukou vykrývám
železné rameno nůžek, jež se mi řítilo na hlavu. Při novém Laudonově útoku
vrazím plaňku do jejich čelistí, ty se sevřou, ale kůl překousnout nedokážou.</p>

<p class="mlptext">Zakroutím dřevem, jako by to byla rukojeť kormidelnického
kola, můj protivník vykřikne bolestí a nezbývá mu než roztočené nůžky pustit.
Něco se mu přihodí s krkem. Strne, chytne se za hlavu. Blok v páteři? Pokouší
se rozepnout sádrový límec, ale nejde to. Každý pohyb rukou znamená novou
bolest. Z oken vedlejších žlutých chalup na nás hledí tváře: zleva dvě vykulená
děvčátka, zprava rozhořčená stará žena a její otylý syn, který jako by se
nemohl rozhodnout, zda vyjít ven a zprostředkovat příměří. Vycením na něj zuby
a on zatáhne závěs. Jestli má telefon, jde zavolat policii.</p>

<p class="mlptext">Hastrman, jako by se dosud neúčastnil rvačky, opatrně projde
mezi nastraženými pastmi. Laudon se nehýbá. Pohybuje jen očima a ústy.</p>

<p class="mlptext">„Nebudeš se mi mstít za to, že se bráním,“ říká a je mu sotva
rozumět – jako by mu tvář ztuhla mrazem.</p>

<p class="mlptext">„Na obranu máš právo. Pykat budeš za něco jiného.“</p>

<p class="mlptext"><span class="calibre14">„Jednal jsem na příkaz ředitele,
byla to jeho odpovědnost a jeho riziko, já se mu to dokonce snažil rozmluvit.“</span></p>

<p class="mlptext">„Škoda, že se ti to nepovedlo.“</p>

<p class="mlptext">„Už ses přece pomstil jim. Jsem já tak důležitej?“</p>

<p class="mlptext">„Provedl jsi nový odstřel.“</p>

<p class="mlptext">„Je to moje práce.“</p>

<p class="mlptext">„Na to se vymlouvají všichni.“</p>

<p class="mlptext">„Já o tom posraným lomu nerozhoduju, to snad víš.“</p>

<p class="mlptext">„O to smutnější je, že ses podílel na zničení hory.“</p>

<p class="mlptext">„Jsem pouhej knecht! Dělám, co se mi řekne.“</p>

<p class="mlptext">„S alibisty, jako jsi ty, je třeba zatočit.“</p>

<p class="mlptext">„Když mě odděláš, nahradí mě jinej!“</p>

<p class="mlptext">„Spoléhám na jeho svědomí.“</p>

<p class="mlptext"><span class="calibre14">„Cha, cha! Mý svědomí je
čistý. Poslouchám svý nadřízený a hledím si svýho.“</span></p>

<p class="mlptext">„A zasloužíš za to trest.“</p>

<p class="mlptext">„Jak to? Jak to?“</p>

<p class="mlptext">„Jsi člověk. Kdo jiný má rozpoznat zlo, když se mu staví před
oči? Neupozornit na ně znamená tichý souhlas. Tichý souhlas znamená spoluvinu.“</p>

<p class="mlptext">„Takhle nemluví žádný právo.“</p>

<p class="mlptext">„To je škoda. Nejsi-li natolik člověk, abys zabránil zlu, bude
lepší, když se vrátíš mezi zvířata.“</p>

<p class="mlptext">„Mám platit jenom za poslušnost? Za tu mám chcípnout?“</p>

<p class="mlptext">„Byl jsi věrný Otrlův vořech, panáčkoval jsi, když ti
přikázal, ochotný vraždit pro morkovou kost. V aportování jsi byl mistrem nad
mistry. I ten obojek ti sluší,“ ukážu na korzet, „jako psovi uši. Ať je tedy po
tvém.“</p>

<p class="mlptext">Pak natáhnu paži se zlomeným prutem a dotknu se jeho spánku.
Lee Laudon padá na všechny čtyři, bolest a strnulost jsou pryč. Oběhne mě po
nohou a po rukou, začmuchá u mých bot a běží ke stromu. Cestou se instinktivně
vyhne nastraženým pastem, dokonce na ně štěkne. U jabloně zvedne nohu – a v rozkroku
montérek se rozlije tmavá skvrna.</p>

<p class="mlptext"><span class="calibre14">Ohlédnu se. Hastrman zůstal
kdovíkde a jsem tomu rád. Lámu zbytek proutku na malé kousky, které pak
rozhodím po zahrádce. Až ty kusy někdo spojí, až se jizva v hoře zhojí – potom
kouzlo pomine.</span></p>

<p class="mlptextbez1radku2">Třicátého prosince se dočítám v novinách, že
ministr životního prostředí podepsal ministrovi průmyslu výjimečný souhlas s dotěžením
naleziště čediče v lokalitě vrchu Vlhošť.</p>

<p class="mlptext">V chráněné krajinné oblasti, v posledním zeleném koutě
zneužitých, odnesených, rozprodaných severních Čech.</p>

<p class="mlptextbez1radku2">Silvestr na dně, Nový rok na vodě.</p>

<p class="mlptext"><span class="calibre14">Noviny přinesly zprávu o jedné
fantastické smečce jmen. Na místo Mastila byl jmenován doktor práv jménem Novák,
na místo Kostryby nějaký Novotný, absolvent ekonomie. Na báňském úřadě v České
Lípě zasedl do ředitelského křesla inženýr Nový, v představenstvu Titanie se
objevila majetná a všemi respektovaná paní Novosibirská – zbrusu nová
předsedkyně. Výkonným ředitelem byl ustanoven inženýr Novopečený, řízením
odstřelů byl pověřen jeho synovec, nadstrážmistr Neumann – policejní
pyrotechnik v invalidním důchodu.</span></p>

<p class="mlptext">V úterý mě smete vlna vzteku a žene mě do Prahy, držím se uprostřed
dravého proudu a nesmím váhat, aby se přese mne nepřevalil.</p>

<p class="mlptext">Automobil protestuje drnčením, kašláním a klepáním, kabina se
otřásá v ledovém větru a jen taktak dohání podvozek, který jí míní ujet, zatímco
motor se rozhoduje, na čí stranu se přidat. Plynový pedál leží naznak,
hastrmanova noha mu nelítostně přišlápla krk.</p>

<p class="mlptext">Kapsa mé bundy je naditá památeční ocelí, poslední upomínkou
na ředitele Titanie. Ocel je naditá olovem. Pět nábojů v zásobníku a jeden v komoře.
Zbytek jsem na vzdálenost deseti metrů vystřílel do plechové cedule s nápisem <span class="mlpznaktucne11b"><span class="calibre18">NEPOVOLANÝM VSTUP
ZAKÁZÁN</span></span>, přidrátované k visacím zámkům na bráně Nových spojených
mlýnů. Spoušť jsem mačkal prostředníkem a pokaždé jsem se strefil.</p>

<p class="mlptext">Nevím, jak to provedu, ale musím to provést. Jsem k tomu
povolán.</p>

<p class="mlptextbez1radku2"><span class="calibre14">Vjíždím na
území hlavního města, namísto do přecpaného středu mířím po výpadovce na jih, u
gigantické spalovny stojící uprostřed rumišť zabočuji do metropole z východu. Budova
ministerstva, které je státní správou považováno za nejméně důležité, stojí
mimo atraktivní centrum města, v rozlehlé rezidenční čtvrti zvané Eden. Je to
bývalá periferie, dnes se však počítá mezi lepší adresy. Je tu i jeden stadion
a jedna fabrika, kolem železniční dráhy jsou rozsáhlá lada, která kdysi hostila
věhlasný lunapark. Spousty místa se mi jen hodí do plánu: budu mít lepší manévrovací
prostor a volnější cestu k úniku. Mám v úmyslu primitivní a účinnou akci:
vyčkávat v některé z hospod poblíž objektu, dokud ministr nevyjde před budovu.
Jistě bude mít ochranku, ale ta ho nemůže zaštiťovat zepředu, kde budou
novináři. Po kontroverzním rozhodnutí o Vlhošti jich tam bude celý houf. Nepochybně
ho zdrží. A jakmile Petr Kučala otevře ústa, aby se vykroutil z odpovědnosti a svedl
vinu na ministra průmyslu a na lobbisty, já, ukrytý mezi žurnalisty a mikrofony,
pošlu svou žhavou odpověď rovnou do věrolomného chřtánu.</span></p>

<p class="mlptext"><span class="calibre14">Mrknu na hastrmana, zda
schvaluje můj plán. Ale sedadlo spolujezdce je prázdné. Zůstává uvnitř, cítím
jeho studené slizké prsty na srdci. Sedí tam jak zašitý.</span></p>

<p class="mlptext">Na okraji vozovky se zvedají z prachu mátohy pochyb a s vystrčeným
palcem se pokoušejí stopovat. Nemusím zpomalit ani zastavit, aby mi škvírou
mezi dvířky a pootevřeným okýnkem nepropluly jejich rozechvělé vodnaté siluety
do kabiny – bezostyšně a nelítostně, jako by je vyslal samotný Odradek.</p>

<p class="mlptext">Pistole v mé kapse těžkne. Když ji vezmu zkusmo do ruky a zaklesnu
prostředník do lučíku spouště, nedokážu ji zvednout.</p>

<p class="mlptext">Má předtucha byla správná. Když dojedu k budově ministerstva,
musím zastavit před policejním zátarasem. Strážník píská na píšťalku a ukazuje,
kam mám odbočit a nezdržovat. Doprava je odkloněna do dvou protichůdných směrů,
na Vinohrady a na Bohdalec. Vozovku blokuje demonstrující mládež. Zařazuji
jedničku a stáčím vůz k Vinohradům, pomalu objíždím hlučící dav, mezi činžáky
si nacházím volné parkovací místo. Když zamykám vůz, zpětně si uvědomím, co
jsem udělal, než jsem vystoupil: nabitou zbraň jsem vytáhl z kapsy a zaklapl ji
v odkládací přihrádce.</p>

<p class="mlptext"><span class="calibre16">Je to prazvláštní demonstrace.
Namísto transparentů si všichni ti mladí lidé přinesli matrace. A taky
slamníky, rohože, campingové podložky všeho druhu. Jako by před budovou
ministerstva chtěli v nevlídném lednovém počasí přespat. Jsou to Děti vody,
jejich řady se od podzimu nápadně rozrostly. Odhaduji tu přelévající se, šumící
lidskou plazmu na dobrých pět tisíc duší. Pět tisíc spravedlivých! Na mé otázky
nikdo neodpovídá. Pár tváří poznávám, jsou to lidé, s nimiž jsem se seznámil na
podzim. Tato kmenová skupinka se drží poblíž schodiště před hlavním vchodem a vyjednává
s policisty. Slyším útržky vět, ze sporu vyplývá, že demonstrace byla ohlášená.
Ozve se mně dobře známý, rozvážný a nenápadně autoritativní hlas Tomáše Mora. „Ale
o blokádě komunikací a ministerstva nepadlo ani slovo!“ řve na něj policejní
náčelník. „To by obvodní úřad neschválil ani na apríla.“ Snažím se k Tomášovi
prodrat a při případném útoku policistů ho ochránit, ale vždy, když najdu mezi
jeho stoupenci uličku, postaví se mi do cesty matrace nebo slamník – hradba
měkká, téměř přátelská, nesmlouvavě neprostupná. Ti, co je před sebou drží jako
štíty, mě schválně nepouštějí dál. Ze všech oken budovy hledí na to srocení
vyděšené obličeje. Ve velkém okně v třetím patře rozeznávám zachmuřenou tvář
ministra životního prostředí. Když si na něj demonstranti začnou ukazovat, obličej
zmizí za záclonou.</span></p>

<p class="mlptext">Policejní náčelník dává demonstrantům čtvrt hodiny na
vyklizení vozovky před ministerstvem, jinak prý povolá posily. Zatím to není
než plané vyhrožování, uniforem je tu jen pár a ty mají co dělat s rozzuřenými
řidiči.</p>

<p class="mlptext">Náhle se policejní kordon před prosklenými dveřmi rozestupuje
a nad schodištěm stane sám Petr Kučala. Je bledý a klepou se mu ruce, ale jeho
odvaha si zaslouží obdiv. Zdá se, že ho nikdo neregistruje. A pak se vpředu
zvedne zafačovaná ruka a ukáže jeho směrem. Okamžitě se ozve ohlušující
hvízdot. Zacpávám si spolu s ministrem uši.</p>

<p class="mlptext"><span class="calibre14">Kučala něco volá, jeho úzká
ptačí ústa se němě otvírají za nesnesitelného pískotu. Náhle k němu vystupuje
Tomáš Mor a znovu zvedá pravici, která jak kouzlem utíná hluk. Nastává
ohromující ticho, skoro stejně neuvěřitelné jako předchozí ryk. I policisté se
překvapeně otáčejí, takovou poslušnost neznají, nerozumějí moci, jíž lidé
podléhají ochotně a dobrovolně; zatímco pro Děti vody jsou poslušnost a neposlušnost
jedním či oním vyjádřením svobody, policajtská mysl má poslušnost za povinnost
a neposlušnost za trestný čin. Tohle nemůže pochopit. A já jsem tím nadšen.</span></p>

<p class="mlptext"><span class="calibre14">Tomáš září. Jeho nezralost
a naivita se najednou jeví jako sympatický idealismus, jeho nezatíženost
minulostí je náhle tím správným předpokladem k ozdravení současnosti, k tomu,
aby budoucnost vůbec mohla přijít. Ministr životního prostředí, přestože je o pár
let starší, na něj hledí jako marnotratný syn na kněze, jako nezodpovědný
držitel světské moci, který se ocitl před papežským soudem. Podává Tomášovi
ruku, ten ji nepřijímá a ukazuje na dveře. Chvíli se dohadují, podle gestikulace
trvá Mor na tom, aby s ním byli vpuštěni jeho nejbližší spolupracovníci. Policisté
o tom nechtějí ani slyšet, ministr se přimluví za demonstranty. A náčelník na
to jako v omámení smyslů přitaká. Kučala vypadá spokojeně, Mor nasadil
neproniknutelný výraz. Ve vzduchu je napětí. Matrace v rukou davu se zhoupnou
jako vory na vlnách. Ministr a jeho suita zmizí v osvětleném vchodě v doprovodu
deseti Dětí vody.</span></p>

<p class="mlptext">Mezitím se před budovou začalo budovat. Neuvěřitelnou
rychlostí se tu vrší kupka, kupa, hotová hora z tisíců matrací a slamníků, jako
by se tu mladí lidé rozhodli bivakovat a zatím si odkládají věci na jedno
střežené místo. Děti vody si počínají jako mravenci, s cílevědomou důsledností
a neomylnou dovedností být v každém okamžiku na správném místě, tak, aby nikdo
nepřekážel ostatním a neomezil je v pohybu. Balanc mezi jejich svobodou a smyslem
pro pořádek je hoden obdivu, dívám se na všechny ty lidské řetězce, vzpomínaje
na desítky potoků a bystřin, co se jako stříbrní hádci vinuly z Vlhoště. Stojím
uprostřed kmitajícího usměvavého davu a nedostanu jedinou ránu ostrým loktem.
Na mé otázky nikdo neodpovídá, slyším jen samé „dočkej času, bratře“, a když v rozčilení
vezmu za rameno a zastavím v půli kroku dlouhovlasou dívku, která se k hromadě
žene se zelenobílou pruhovanou duchnou, dočkám se jen vypláznutého jazyka. Je
to Alice. Asi mě nepoznala.</p>

<p class="mlptext">Uběhne deset minut. Lze si jen domyslet, co se děje uvnitř.
Policejní náčelník se vzpamatoval. Rozčilením si hryže rukáv, slyším ho volat
na své muže, aby vzali ministerstvo útokem. Zdá se, že mu až nyní přišlo na
mysl, co všechno by rozezlení mladí lidé mohli Kučalovi udělat. Nechápe, jak si
mohl počínat tak lehkomyslně. Jeho obličej rudne, tlusté prsty rozepínají
vrchní knoflíky uniformy, oči těkají ze strany na stranu v touze se někam
schovat. Narazí na můj upřený pohled a uhnou, jako by dostaly ránu. Náčelník se
chytne za srdce a zavrávorá, opře se o sloup a promne si dlaněmi spánky. Když
na něm chtějí další rozkazy, pouze zakroutí hlavou. Komando policajtů s obušky
a pistolemi v rukou zůstává nerozhodně stát. Šedým dnem poletuje drobný sníh a usazuje
se na tlusté a měkké pestrobarevné hoře jako ranní jinovatka na chlumu, který
tu stál věky.</p>

<p class="mlptext">Diskuse v budově ministerstva vezme rychlý konec, aktéři se
nedohodli. Ve třetím patře se otvírá veliké okno Kučalovy kanceláře, moře hlav
opět ztichne a sleduje děsivé divadlo: nad parapet se právě vysunuly dvě nohy,
třepou se v smrtelném děsu, nejprve spadne pravá polobotka a potom levá, Kučala
teď sedí na okenní římse a pootočený dovnitř bojuje se svými vrahy, zahlédnu i zarputilý
obličej Tomáše Mora, který nebožákovi ještě stačí vysvětlit, jak má padat, aby
si nezlomil vaz. A pak dvacítka rukou postrčí oběť vpřed a ta se střemhlav řítí
dolů. Trvá to zlomek vteřiny. Tělo udělá ve vzduchu přemet a s dutým žuchnutím
dopadne na bílou peřinu se zelenými pruhy.</p>

<p class="mlptext">Defenestrace je to hebká a přátelská. Kučala se po dopadu
skutálí až na úpatí umělého kopce a rozplácne se na zasněženém chodníku. Uvítá
ho salva smíchu a bouřlivý potlesk, do budovy se ženou policajti, jejichž
náčelník se právě v mdlobách poroučel na kamenné schodiště. Brečím radostí. Na
tenhle happening Dětí vody je i hastrman krátký a nezbývá mu než žasnout.</p>

<p class="mlptext">Nezbývá mi než žasnout? Jsem skutečně tak vyřízený, že
nedokážu učinit gesto srovnatelné s nebezpečným žertem najád a tritonů Tomáše
Mora?</p>

<p class="mlptextbez1radku2">Týden po své „sametové defenestraci“, jak
teroristický čin označila média, ministr životního prostředí odstoupil a představil
svého nástupce, RNDr. Boleslava Novinu. Než k tomu došlo, udělal Petr Kučala
jednu důležitou věc: odvolal své rozhodnutí ve věci těžby na hoře Vlhošť a na
otázku jejího srovnání se zemí odpověděl rozhodné ne.</p>

<p class="mlptext">Žádné ne v dějinách této země nemělo takový zvuk a takový význam.
Jako by se ho Češi naučili konečně správně používat. Vždyť bylo vysloveno na
obranu toho, oč jsme se nezasloužili, toho, jež je stvořeno pro sebe samo,
toho, co je nám poskytováno nanejvýš jako cíl k povznesení a obdivu.</p>

<p class="mlptext">Děti vody předvedly byrokratům svou moc. Mohly ministra unést
a vydírat stát, aby dal od přírody ruce pryč a přestal s ní zacházet jako s dojnou
krávou. Neudělaly to. Měly ministra v hrsti, ale nesevřely svou dlaň, aby z něj
spolu s krví vymáčkly odpověď, již chtěly slyšet. Ne. Ony místo toho předvedly
svou dokonalou němohru: „Hle, jak jsme silné, a přece neničíme, hle, můžeme
zabít, a přece necháváme žít.“ Předvedly státu, jak se má chovat ke všemu, co
se samo nedovede bránit, ale co se nesmí za žádných okolností ztratit ze světa,
jenž nám byl propůjčen.</p>

<p class="mlptext"><span class="calibre15">Hastrman, rytíř a ochránce
těchto statků, je najednou zbytečný. Člověk se probudil a zastal dílo sám.</span></p>

<p class="mlptext">Obětoval se. Tomáš Mor čeká na soud v pankrácké věznici.</p>

<p class="mlptext">Chápu to jako výzvu.</p>

<p class="mlptextbez1radku2">Zjevil se mi Odradek, bylo to v noci ze středy na
čtvrtek pětadvacátého ledna, den, kdy oni slaví obrácení svatého Pavla. Přišel
si pro mě jako ten druhý. Ode dna vyplul veliký losos. Nad očima mu plála bílá
svíce, zubatá huba mě hrozila pozřít.</p>

<p class="mlptext">Pária už ví, co si počít, aby se v činech vyrovnal člověku.
Tušil to po celý čas, měl jenom zastřený zrak.</p>

<p class="mlptext"><span class="calibre14">Dej, o čem doma nevíš,
řekla mi kdysi Kateřina. Sen se přetrhl vejpůl a já se probudil. Cítím se
připraven dát, o čem doma nevím.</span></p>

<p class="mlptextbez1radku2">Pod zlatým nebem je krajina černá – ikonoklastova
madona spálená plamenem, posekaná širočinou. Jsem rád, že vykradené kopce
zakrývá noc. Silnice se klikatí počínajícím soumrakem, milosrdná i k adresám
těch nejmenších vesnic.</p>

<p class="mlptext">Cesty si vybírám úzké a plné děr, jen o málo lepší, než jsou
ty polní a lesní. Vždycky se nakonec stočí na sever. Ale spěchat, zdá se mi, znamená
znova chybovat.</p>

<p class="mlptext">Paprsky slunce jsou rovné jako vodní hladina, pronikají do
auta ze strany a oslepují mi jedno oko. Hora se zvedá nad krajem a osvětlena ze
západu ukazuje svou dvojí tvář: ke mně otáčí tu poničenou, ke slunci tu
zdravou. Čím kratší je den, tím větší stín pokryje dutinu po vyrvaných
útrobách. Když se pak slunce ponoří za obzor, silueta hory docela ztemní, až na
světlý cíp ulomené skály na západě, v houstnoucí tmě se tenčící do podoby
kamenného srpu. Potom se úplně setmí.</p>

<p class="mlptext"><span class="calibre14">Jsem okouzlen. Pod
přehradní hladinou se míhají světla, zůstávají i poté, co na hrázi zhasnu
reflektory, aby se ve vodě neodrážely a neklamaly mě. Potmě se vůz šine po
náspu, provázen září, pro niž nehybná hlubina neskýtá vysvětlení ani
ospravedlnění – slunce zapadlo, měsíc vyjde teprve před půlnocí. A tváří v tvář
žlutému reji pod hladinou zatím ochabují hvězdy. Nahoře tma a dole na samém
dně: skuliny světla všech odstínů jantaru. Hladina se otvírá. Teď je vidím
jasně: přízraky z močálů Koňského rybníka jsou tady pořád. Bylo bláhové myslet
si, že je něco dokáže vystrnadit. Vědí, k čemu se chystám. Jdou mi to překazit.
Nemohou mi zapomenout můj dávný podvod. Těší se na krvavou oběť; troufalou
náhražku, již jsem jim podstrčil, mi jdou vrátit i s úroky. Bludičky stoupají
ode dna a něco nesou. V trsech smolných světel se z vody pod břehem zvedá
sinalá ruka, odpadávají z ní kusy bahna jako malomocné maso. O kus dál trčí z vody
noha, protahuje se a láme se v kloubech, váhne se v koleni hned na jednu, hned
na druhou stranu. Mezi rukou a nohou se v dvojitém světelném věnci vynořuje
hlava s dlouhými vlasy podobnými chaluhám, jež v cárech zahalují utonulé tvář.</span></p>

<p class="mlptext">Nastartuji motor a rozsvítím světlomety, mátožiny v jejich
záři matní a ztrácejí na skutečnosti. Je mi stydno, že se jich ve svém věku dovedu
bát. Měl jsem je ale za vyhynulý druh, sžitý s minulostí, zmizelý v minulosti.
Pokud teď přicházejí složit mi účty, znamená to, že minulost se vrací k sobě
samé, k přítomnosti, jíž kdysi byla. Nastává doba oprav.</p>

<p class="mlptext">Objedu Novomlýnskou přehradu, minu spící Holany a odbočím na
příjezdovou cestu k fabrice. Zastavím až před branou a schovám vůz v křoví, na
místě, kde jsem na podzim spatřil stát automobil Tomáše Mora. Vystoupím a posvítím
si baterkou na tři rezavé zámky. Visí na řetěze spojujícím dvě křídla brány.
Lomcuju jimi, noc doposud němá zařinčí kovem. Vzpomenu si na Otrlovu pistoli v odkládacím
prostoru ve voze. Konečně mi poslouží. Střílím z bezprostřední blízkosti. Rámus
se zdá otřásat vesmírem, jako by samotný Auriga devětkrát zapráskal bičem.
Kupodivu to funguje. Staré zámky jsou stejně bezmocné jako prorezlá cedule nad
nimi: <span class="mlpznaktucne11b"><span class="calibre18">NEPOVOLANÝM
VSTUP ZAKÁZÁN</span></span>. Otvírám křídla brány a za posměšného vrzání pantů
vstupuji na pozemek Nových spojených mlýnů. I když byl dávno vyvlastněn, jsem
na něm pořád doma. Udělám pár kroků, pak se k vratům vrátím a přivřu je –
policejní hlídka by můj návrat domů mohla pochopit po svém.</p>

<p class="mlptext">Hvězdy mě vedou doprostřed rozsáhlého továrního dvora, k mlýnici
stojící na pravidelném půdoryse, nepravé pevnosti s falešnou strážní věží v každém
rohu čtverce. Jedna z nich je však pravá a k té nyní míří mé kroky. Jsem hotov
obejmout kámen, z nějž byla před stovkami let postavena, dotknout se ho,
rozpoznat jeho hladkost a zbarvení. Postupně zapátrám prsty po všech čtyřech
věžích. Hrany jsou ostré u tří z nich. Já se pídím po obroušených. Čtvrtá věž
má kámen hladký. To je ona. Hmatám v zanesených spárách. Hledám prastarý vchod.</p>

<p class="mlptext">A nacházím. Budova mlýnice má v průčelí zdobená vrata. Ve srovnání
s nimi jsou tahle dvířka v úpatí věže skromná, přestože je to týž prostorný
vchod jako kdysi, jen nadpraží prozrazuje nové časy: přinýtovali na ně rouru
teplovodu. Veta je po terase s balustrádou, nahradila ji strohá dlažba, jež
unese naložený kamion. Pískovcový suk, na němž mlýnice stojí, nadobro zmizel. U
ostatních rohových věží vchod chybí, ale tady u té je. Buďto jej stavitelé velkomlýna
opomněli zakrýt, nebo jim ta bezvýznamná nika nevadila a nestála ani za
zazdění.</p>

<p class="mlptext">Na prsou mě hřeje klíč. Vytáhnu ho, od oka poměřím tvar zámku.
Shledám, že se nezměnil. Zastrčím klíč a zkusím jím otočit. Nejde to, zámek je
zarezlý, také klíč už ztratil svou hladkost. Sáhnu do kapsy po pistoli, je
nezvykle lehká, nezbyl v ní jediný náboj. I tak mi může posloužit. Vytáhnu z pažby
zásobník a vyháknu jím pojistku nábojníku – zbraň se rozpadne na několik kusů.
Vím, že dílky té jemné skládačky už nikdy nedám dohromady, ale to ani nebude
nutné. Odhodím ty nesmyslné kusy ocelové slitiny na zem. Jde mi o olej. Stírám
ho batistovým kapesníkem s vyšitým monogramem J. S. C. a do jeho bělostné, nyní
mastnými skvrnami potřísněné látky pak zabaluji klíč a znovu ho zasunuji do
zámku, abych olej přenesl i dovnitř. Opět jej vytáhnu a už nahý ho zasunu
naposledy. Otočím jím. Zaskřípe to, železo se popadne s železem a převalí se v objetí.
Strčím do dveří. Ani se nehnou, jako by je někdo přitloukl k rámu.</p>

<p class="mlptext">Tu se ozve jiný zvuk, podobně skřípavý, ale daleko za mnou.
Nevržou takhle křídla železných vrat, která jsem před chvílí zavřel?</p>

<p class="mlptext"><span class="calibre14">Klouby dlouho vystavené
vlhku, revma způsobené nicneděláním. S tím jsem nepočítal. Znova se opřu do
dveří, ale odmítají povolit. Možná se zkřížily. Za rohem násepky vysvitne
světlo. Že by přece jen hlídka, která zmerčila u brány můj vůz? Ale záře je
smolně žlutá, je to rozsvícený jantar. Žádná svítilna takové světlo nevydává –
světlo vycházející samo ze sebe, osvětlující sebe sama. Zmocňuje se mě panika.
Vstávají mi vlasy na hlavě, jeden po druhém, nabité nervozitou, hrůzou. Zlověstně
suché.</span></p>

<p class="mlptext"><span class="calibre14">Světel je najednou víc,
tančí v nočním vzduchu a jedno předbíhá druhé, už aby bylo u mě. Je to jen
šálení smyslů, hra odvádějící pozornost. Jen s námahou odtrhnu od přízraku oči
a upřu je na to, co se kutálí po továrním dvoře a už je to u mých nohou. Je to
ona hlava, co se vynořila z přehrady. Chaluhovité vlasy už nekryjí tvář, jsou
prostřené na dlažbě a kroutí se v pramenech jako malé zmije. Zčernalý obličej
se obrací na mě, osvěcují ho jantarové plamínky. K tělu ji kdysi nepoutala
páteř ani svalové úpony, ale železný šroub, který teď trčí z krku a nemá se kde
uchytit. Tvář je bez výrazu, protože nemá oči: v důlcích jsou vsazeny střepy
barevného skla, zelený a modrý, smutně zašlé, už ne třpytivě temné jako kdysi.
Ale lemují je dlouhé černé řasy – ty, na rozdíl od sklíček, dodávají hlavě
života. Jako by je kněz, který nemohl odolat pozemské kráse, obětoval teprve
včera.</span></p>

<p class="mlptext">Všude jinde hlavu nahlodal čas. Krásná ústa, jež vyzývala k polibku,
prožrali červi vodního hmyzu a provrtali i bradu, tváře a čelisti, jež jsou
poseté bílými vředy jako po neštovicích.</p>

<p class="mlptext">Kopnu do té ohavnosti a ona bez hlesu odletí do tmy. Zvedám
zrak ke světlům, chiméra už je na dosah, už se vznáší přímo nade mnou. Shluk
světel má podobu stromu, na kmeni visí lidské nohy a třepotají se jako v křeči;
jedna má ladné chodidlo, druhou zakončuje sokl podobný kopytu. Z dvou mohutných
větví stromu vyrůstají lidské paže a přehazují si něco z dlaně do dlaně.
Poznávám ta krásná dřeva, jejich dokonalé ocelové klouby, sleduji chuchvalec
tmy, jenž mezi nimi poletuje – hrají si s ním jako s míčem, s rozvernou škodolibostí.
Může to být vzácné pouzdro patera Fidelia, ušité za tajným účelem. A taky
nemusí.</p>

<p class="mlptext">Na bludičky platí nevšímavost. Obrátím se ke dveřím a poznovu
zkusím klíč v zámku, daří se mi otočit západkou ještě jednou. Jen ho pustím a promnu
si obolavělou dlaň, v zámku to cvakne a držadlo klíče samo opíše třetí kruh,
jako by ho vedly neviditelné prsty. Opřu se do dveří ramenem a teď se otevřou
snadno. Vstoupím, a než za sebou zavřu, odhodlám se ke kratičkému ohlédnutí. Na
krok za mnou plane smolným světlem ohnivý dub. Z jeho koruny se natahuje paže,
není z masa a kostí, ale z tvrdého dřeva, které se mi sápe po hrdle. Prsty se
otvírají a zavírají; dlouhý pobyt v rašelině kloubům vůbec neuškodil. Už cítím
na krku to ledové dřevo, táhne mě z věže ven. A já musím dovnitř. Ještě krok –
a jsem v bezpečí. V poslední chvíli za sebou přibouchnu těžkou veřej. Chiméra
zůstává venku, na podlaze něco zachrastí. Posvítím na to. Jako čamrda se tam
točí uštípnutý dřevěný prst.</p>

<p class="mlptext">Ve svitu baterky si prohlížím obydlí. Stará věž, stejně jako
její mladší sestry, neměla v obrovské mlýnici jinou funkci než podpůrnou. Část,
která nasedá na blok centrální stavby, je vybouraná. Jsem sice uvnitř, ale
nestojím ve svébytném prostoru Věže, nýbrž v málo využívaném, pavučinami
opředeném a prachem zaneseném koutě fabriky na chleba. A přece mám vyhráno. Ze
tmy u protější zdi svítí bílý kotouč, velký přes metr, s kulatým černým
středem. Sám jsem ho tady opřel. Zůstal na ocet, průmysl dvacátého století ho
nepotřeboval. Opět si uvědomuji, jaké mám štěstí. Odteď mě bude provázet až do
konce.</p>

<p class="mlptext">Kámen je přesně tak těžký, jak si ho pamatuji. Stavba je
nasáklá podzemní vlhkostí a sama mi dodává sílu. Hej, rup – roztočím žernov a pošlu
ho do temnot. Kutálí se dlouho, slyším ten valivý zvuk na kamenné podlaze. Pak
opíše kruh a sám se svalí někde uprostřed mlýnice. Zaduní to. Z výšky, kde
bývala dřevěná patra s mým příbytkem a kde dnes není nic, jen tma, do níž
paprsek z baterky bezmocně bodá jako jehla do podešve, spadne oblak staletého
prachu. Nedbám a beru za kliku dvířek, otevřu je a vstoupím do výklenku ve zdi.
Pod nohama mám dřevěnou desku. Paprsek světla hmatá v jemném bílém prachu, je
to všechno mouka, kterou jsme kdysi mleli s Franclem. Vyštrachám z kapsy svou
kudličku rybičku, rozevřu ji a hledám rýhy mezi prkny. Proti podélným jdou dvě
příčné, zabodnu čepel a udělám z ní páku. Víko se pohne. Zaberu víc, zatlačím
na nůž a čepel se zlomí – ale to už mám prsty pod víkem. Nahmatám tvrdá tělíčka
přezimujících stínek. Pukají pod tlakem mých prstů, když otvírám padací dveře.</p>

<p class="mlptext">Z jámy zavane zima a zápach plesniviny. O trámy pod palubkami
se opírá vetchý žebřík. Zkusím horní příčli, drží pevně, tak hledám chodidlem
druhou. Noha se houpe v prázdnu, nemá se o co opřít ani o kousek níž. Podívám
se dolů a prohrábnu prsty tmu, je to jako ponořit ruku do lesní tůně, jež má
před zamrznutím. Před ústy se mi sráží dech a ve světle baterky se točí ve
spirálách – jako by se zdráhal mě opustit, sráží se a ve velkých průzračných
kapkách mi ulpívá na oděvu. Když přivážu lano k petlici na dveřích a spustím se
na něm do sklepení, crčí mi z tlumoku na zádech voda.</p>

<p class="mlptext"><span class="calibre14">Trámová podlaha sklepa je
bílá jinovatkou, pevná tak, že vydrží dalších pět set let. Myšlenka na takové
trvání je konejšivá. Opouští mě strach a zůstává jen chvění. Z očekávání spíše
než z chladu. Známky hnití jsou patrné jenom na stěnách, pavučiny bílé plísně
se rozlézají až ke klenbě, kde se spolu s prastarým vápnem v cárech odlepují a utvářejí
pod stropem roztodivné krápníky.</span></p>

<p class="mlptext"><span class="calibre14">Na protější stěně je
police, kterou jsem zde pověsil před svým odchodem. Je na ní vyrovnána celá má
sbírka porcelánu a kameniny: derby se mísí s míšní, spodeovské skvosty se
vyjímají mezi spotřebním biskvitem a roztomilou majolikou. Většina hrníčků je
přikryta víčky. Ukrytá mezi stovkou bezcenných koflíků z Vincennes a Ludwigsburgu
je tu v dvaceti exemplářích i otcova čínská sbírka: dynastii Čching poznávám
podle lotosových květů vyvedených v emailu, Ming se pyšní šestibokými šálky s fialovým
a tyrkysovým vzorem snových horstev a jezer, Sung je zdoben kobaltovými
květinami pokrytými zpola průhlednou, mléčně zakalenou glazurou. Poklad
vyměnitelný za miliony.</span></p>

<p class="mlptext"><span class="calibre14">To nejcennější se skrývá
uvnitř vybraných kousků. Prodat se ten obsah nedá, jen uvěznit nebo osvobodit,
a lidské oko není schopno jej docenit, přestože je tak obdivuhodný. Na samém
konci police se zelenají dva čínské nefritové šálky, jejichž přesný původ jsem
nikdy nedokázal určit. Jeden je otevřený, prázdný, druhý přikrytý, plný. Ten s víčkem
vezmu do ruky a sevřu ho v dlani. Pak ramenem nadzdvihnu polici z nosníku,
udělám s tím vachrlatým břemenem krok stranou a potom je nechám spadnout.</span></p>

<p class="mlptext">Třesk střepů ještě nedozní, když se ve sklepě začnou ozývat
hlasy, příšerné zmatení jazyků, nářečí, melodií a tónů, od pisklavých sopránů
po dunící basy. Hrají mi kolem hlavy, jejich mnohost a ryk mi rvou uši, ze tmy
se natahují neviditelné ruce a berou mi zelený pohárek, já ho tisknu v dlaních,
div ho nerozmáčknu. Pak někdo někde řekne dost. Hlasy se rozptýlí, zeslábnou,
oddělí se od té strašné akustické masy a osamostatní se, uslyším mluvit
konkrétní lidi; barvy a intonace mi vytahují z paměti jejich podobu. Poznávám
těch pár, které mám na svědomí sám, představivost mi maluje ty mnohé, kteří
padli za oběť otci a jeho předkům. Kdyby mohly, s chutí by mě ty hlasy
rozsápaly. Jenže nastal čas odpuštění. Mátohy se zvedají, kupí se pod stropem a
stoupají otvorem padacích dveří do věže, odkud se protáhnou do lednové noci a rozptýlí
se v povětří. Jejich cesta vede vzhůru, aspoň zatím, o tom není pochyb a musí
to přiznat i hastrman. Nakonec se ze tmy vynoří nadlesní Kabelatsch, chňapne po
mně hnátem a zmizí za ostatními. Stín posluhova Jakuba se po mně ani neohlédne.</p>

<p class="mlptext">Má vlastní cesta vede dolů. V rohu sklepní kobky se bělá
kamenné kolo, druhé z těch, které dal Francl vysekat z Vlhoště, druhá pečeť na
propadlišti bezčasí. Klekám si k němu a objímám ho. Vzdoruje, jako by bylo
těžší než to nahoře – anebo mi už nezbývá tolik síly. Na to, abych ho zvedl a odvalil,
však ještě stačím. Tam, kde dosud leželo, se objeví druhé padací dveře. Po
kruhovém madlu, které se Franclovi rozdrobilo v prstech, zbyla hromádka rzi.
Sekyru, s jejíž pomocí jsme poklop otevřeli, s sebou nemám.</p>

<p class="mlptext">Možná bych dostal pod víko klíč. Patří ke mně a k mému domu, nesundal
jsem ho z krku dvě stě let. A teď má být obětován.</p>

<p class="mlptext">Musí být obětován.</p>

<p class="mlptext">Klíč vklouzne pod víko jako do zámku, nakloním ho a stlačím
jako páku. Cítím, jak se ohýbá, ničím ho navzdory tomu, že už nikdy nebude k použití.
Konečně poklop povolí a já pod něj vrazím botu. Zvedám ho nohama, spolu s víkem
jde nahoru prastarý tuhý mráz. Baterku nechávám na podlaze, ta se mnou nesmí.
Hodím do jámy zbytek lana a tlumok a rychle se protáhnu vikýřem za nimi. Do
samotného Hádu. Sebemenší zaváhání by mě odradilo nadobro.</p>

<p class="mlptext">Dole doskočím na tvrdé podloží. Je to středověký led z místních
rybníků. Stále svírám v dlani koflík, jejž se mi podařilo udržet zavřený.
Nastává chvíle, aby z něj bylo upito. Natáhnu volnou ruku do tmy. Poslepu
hledám její obyvatelku.</p>

<p class="mlptext">Tělo nacházím po hmatu takové, jak jsem je zanechal; i kdybych
s sebou teď světlo měl, nerozsvítil bych. Už kvůli ní. Leží tu na zádech, studená,
nehybná, s pažemi rozhozenými, oděná do rubáše pro případ, že by ji někdo našel
dřív než já.</p>

<p class="mlptext"><span class="calibre14">Ale měli jsme štěstí.
Zavadím o to, co jí leží na břiše: podle hmatu poznávám kostěný srp, přimrzlý k
jejímu tělu. Čtyři prsty teď ohledávají její oválnou tvář, oči, uši, nos, ústa.
Rozpomínají se na tu krásu, na tu dokonalou jednotu ducha a podoby. Jen duši mé
prsty nenacházejí – avšak v druhé ruce mám čínský koflík. Přiložím nefrit ke
skleněným rtům. Nadzvednu víčko. Vroucí duše se vrací do ledového těla. Jak
jsem ji mohl tak dlouho věznit? Je neuchopitelná jak křidélko moudivláčka.</span></p>

<p class="mlptext">Vládne tu takové ticho, že slyším, jak mrtvá otvírá oči. Ozve
se první nadechnutí, polknutí na prázdno, zakašlání. Schoulila se zimou, kterou
doposud necítila, zaslechnu drkotat zuby. Slyším její prsty na ledovém lůžku,
na rubáši, na nahé kůži, na kostěném srpu a nakonec na mé ruce. Mé uši zachytí
i neslyšitelné: její úsměv.</p>

<p class="mlptext">„Přinesl jsem ti nové šaty, jaké se nosí dnes. Vím, jak jsi
marnivá. Čím dřív se oblečeš, tím dřív se přesvědčíš, jak ti to sluší. A tady
je pentle do vlasů – schválně jestli uhodneš, jakou jsem vybral barvu.“</p>

<p class="mlptext">Prsty zašustí na hedvábí. V zesláblém, ale povědomém hlase
zazní pobavený tón: „Zelenou.“</p>

<p class="mlptext"><span class="calibre14">Pomáhám jí s oblékáním,
prsty má jako z křišťálu, údy zkřehlé a ledové. Ale stále silné.</span></p>

<p class="mlptext">„Kdes byl tak dlouho?“</p>

<p class="mlptext">„Za polárním kruhem. Jinde bych nepřežil.“</p>

<p class="mlptext">Postavím ji na nohy, ještě je celá zdřevěnělá, hýbe se trhaně
jako loutka. Udělá dva nemotorné kroky – a rozšlápne nefritový koflík. Už ho
nebude zapotřebí. Vezmu ji do náruče a zvednu k padacím dveřím. Do věže se
vyšplhám jako první, spustím jí lano, aby se uvázala, a vytáhnu ji. Konečně
spolu vyjdeme ven. Je dávno po svítání, smolná světýlka jsou zpátky pod vodou.
Nad všedním ránem stojí pobledlé slunce, uvízlé v šedém, deštěm nafouklém
mračnu.</p>

<p class="mlptext">Pohlédnu Katynce do očí. I chabé jitřní světlo jim způsobuje
bolest, rychle mrkají a roní slzy, které stírám pahýlem ukazováku a divím se
jejich teplu. Když pak ty známé velké oči se světlými řasami uvyknou světlu a upřou
se na mě, vidím, že se přece jen změnily: levé i pravé je stejně průzračné, má
barvu nejmodřejšího safíru.</p>

<p class="mlptextbez1radku2">Že se to stalo, když jsme se ocitli nahoře na
temeni, se dá vysvětlit jako náhoda, ale takovéto objasnění všech věcí má k sobě
vždycky alternativu, kterou, stejně jako působení náhody, nelze potvrdit ani vyvrátit.
Můžu tedy říct, že to spískal Odradek. A stejně tak si můžu myslet, že je za
tím Katynčin úsměv, který se jí objevil na tváři ve chvíli, kdy jsem jí z Vlhoště
ukazoval bídu rybníků zatopených přehradou. Říká se, že pravd je tolik, kolik
je lidí. Jsem hastrman. Na elegantní výroky si nepotrpím. Zvlášť ne na ty,
které tak vyhovují ředitelům těžařských podniků. Pravda je jenom jedna. Je na
straně přírody a jejího zachování. Jsem její voják.</p>

<p class="mlptext">Hora zaburácí a otřese se. V hrůze padneme na zem, já s myšlenkou,
jaká je škoda, že nás ve chvíli štěstí zabije zemětřesení, a ona – nevím. Ale
je to jinak. Vlhošť se neotevře ani nás neshodí do lomu. Vydá mohutný řev,
podobný hukotu vodopádů na řece Zambezi. Když si s Kateřinou vzájemně pomůžeme
na nohy a shlédneme dolů, spatříme zdroj toho hluku.</p>

<p class="mlptext">Na pilíři vody, vysokém a silném jako sloup řeckého chrámu, se
otáčí obrovské kamenné vejce. Gejzír tryská ze země na úpatí hory, přímo z místa,
kam těžaři vlhošťský viklan shodili. Nyní se kámen vznáší nad zemí, stoupá a klesá
podle intenzity tlaku vody a setřásá ze sebe poslední zbytky uhnívajících
kořenů a zpráchnivělého mechu. První, druhý, třetí, čtvrtý, jeden po druhém z něj
odpadávají pařezy po dávno poražených, rozřezaných a prodaných borovicích.
Černá hranatá díra, v níž býval zapuštěn smírčí kříž, v kameni zůstává.</p>

<p class="mlptext">Stav rovnováhy netrvá věčně. Dolík, z něhož se sloup řítí
vzhůru, neunese nápor vody a roztrhne se v širokou propast. Poslední výtrysk odhodí
balvan stranou a proud v šesti zpěněných jazycích obludy Skylly vtrhne do
vlhošťského údolí. Smete vše, co mu přijde do cesty, rypadla, bagry, maringotky
i celou novou drtičku kamene s pneumatickými kladivy, mechanickými třídičkami a
dlouhými dopravními pásy. Mezi haraburdím, jež před sebou voda mele jako v bubnu
pračky, dělá kotrmelce i můj bílý automobil. Údolí je živlu malé – když jím
rychlostí laviny protáhne veškerý ten rotující šrot, zůstávají po obou stranách
polehané smrky. A peřej se valí dál, přes spící pole a louky a holé remízky až
k Novomlýnské nádrži.</p>

<p class="mlptext">Voda se střetne s vodou, ale nesmísí se, obrněný pramen z hory
udeří na vetřelce, jenž se tak nenasytně rozlil po kraji, a v jediné gigantické
vlně jím praští o nasypanou hráz. Ta se protrhne a je dílem okamžiku, než Nové
spojené mlýny zmizí pod krupobitím železa, betonu, kamení a hlíny, pod
strašlivou hradbou dvou znesvářených vod, živé a mrtvé. Bílé a černé prameny se
objímají a burácejí zimní krajinou. Boří a ničí, trhají a válcují, rvou a odplavují,
očišťují.</p>

<p class="mlptext">Nebyla to velká potopa světa. Malá – to ano. Místní. Odpoledne
gejzír zeslábne a promění se v potok, vody opadnou a dovolí nám, dvěma
postavičkám choulícím se k sobě na pahýlu hory, zhodnotit to úděsné dílo. Hráz
Novomlýnské přehrady je pryč, neexistuje, nezůstala v ní žádná díra, protože by
neměla v čem zůstat. Pole jsou taková, jaká byla kdysi, staré cesty opět
navazují samy na sebe. Po nádrži samé zbyla jen roztroušená vodní zrcadla
odrážející lednová oblaka. Jsou to Holanské rybníky, zpátky na svém původním
místě, v původním počtu i tvaru, s klikatou stokou, která je spojuje jako
stříbrná nit. Z továrny na chleba zůstalo stát pár nejpevnějších budov, mlýnice
se rozpadla a poztrácela všechny své věže, až na tu nejstarší, která se, byť
zle pobořená, jako černá makovice znovu tyčí nad močálem a podpírá rozřezané
nebe. A půldruhého kilometru na severovýchod, v rozmokvalém údolíčku pod
strání, která z dálky stále vypadá jako břeh, se bělají trosky: přízraky chalup
a měšťanských domů, prázdná náves, spíše náměstíčko, kašna a uražený morový
sloup, kostelík s nahými krovy. Atlantis po opadnutí vod.</p>

<p class="mlpversei">Svěží je zeleň, mladá, veselá,<br class="calibre11"/>
spěš, králi Jene, volej anděla.</p>

<p class="mlpversei">Jasná krev nevinná nedá se smýt,<br class="calibre11"/>
špatného vladaře pospěšme stít.</p>

<p class="mlptextbez1radku">Takhle si zpívá Katynka, když mi v zamyšlení
převazuje ruku. Ptám se, odkud to má. Neví, prý jí to uvízlo v paměti. Z předchozího
života si nic nepamatuje, nanejvýš záblesky. Ale ví, že nějaký byl. Ukázal jsem
jí červenou kraslici, zdobenou malůvkou z vosku: čtyřmi stromky a jedním
křížkem uprostřed. Když ji spatřila, vytryskly jí slzy. Nevěděla proč. Věděla
ale, že o Velikonočním pondělku dávají děvčata chlapcům kraslice, ale ne že by
kdy nějakou dala mně. A tak jsem to obrátil a dal tuhle jí. Vzala tu křehkou
starožitnost do dlaní a přiložila si ji k tváři. Potom ji uložila do tvrdé
krabičky od náramkových hodinek, jež jsem jí věnoval minule. Z druhého dárku má
větší radost. Důvod ovšem nezná. Snad že vědět, kolik je hodin, nepovažuje za
důležité. Pokud jsem čekal, že ji budu zase učit, dokonce vychovávat znova a od
samého začátku jako dítě, tak jsem se mýlil.</p>

<p class="mlptext">Ryba ve vodě se necítí líp než Katynka ve své nové identitě, v
moderních šatech, v dnešním světě, v této době, dokonce v tomto státě. To už je
co říct. Takový život si vždycky přála a osud jí ve své nevyzpytatelnosti
vyhověl, spolu se mnou, jeho nevědomým vykonavatelem.</p>

<p class="mlptext">Než mi ošetří ruku, poslouží takto nejprve Tomášovi. Dívám se,
jak mu přikládá na zápěstí lístky jitrocele. Zranění Tomášovi krvácelo od
podzimu, hojí se až teď, účinkem bylin, které Katynka sama nasbírala při
posledním úplňku.</p>

<p class="mlptext">„A toho dobrého sluší se ctít,“ přidávám k popěvku
improvizovaný verš. Podám Katynce ruku, zjizvenou jedním umírajícím úředníkem.
Pod kůží zápěstí se hromadí hnis, nafukuje puchýře a leptá je svou vlastní
žíravinou. David Kostryba věru neměl čisté ruce.</p>

<p class="mlptext">„Stárneš,“ opakuje Katynka už posté a nikdy se neopomene dotknout
mých vlasů, kde v posledním čase přibylo bílých pramenů. Aby ne. Popelavím
pokaždé, když ty dva vidím spolu. Byl jsem naivní. Nechtěl jsem si připustit,
že by se tihle dva do sebe někdy zahleděli. Sám jsem je seznámil. Ale hodí se k
sobě, jen co je pravda. To já jsem tam navíc. Zelený monarchista, už notně
opotřebovaný. Z ní je podivínská radikálka, co právě omládla o dvě staletí.
Tomáš je slavný ekolog. Co ho pustili z vazební věznice, jeho hvězda stoupá.
Katynka stojí v pozadí, pomáhá mu v tom a tiše se směje. Převzala po něm
organizaci Dětí vody, stala se druhou hlavou jejich rozrůstající se rodiny.</p>

<p class="mlptext">Není v této zemi nikoho, kdo by jejího amanta neznal – staří
by ho nejraději viděli zavřeného na doživotí, pro mladé je to všemocný guru.
Aniž by o ni žádal, dostal milost od prezidenta republiky a mohl si jít po
svobodě, najust uniformám, které se těšily, jak si ho podají. Atentátník,
terorista, asociální živel, už se to s ním neslo od zatčení, ode dne, kdy
vyhodil ministra životního prostředí z okna jeho vlastní kanceláře a nezkřivil
mu při tom vlas. Toho dne však vypustil duši někdo jiný: náčelník policie.
Poté, co tak ostudně selhal, zubatá ho ťala mezi oči a on už se neprobral.</p>

<p class="mlptext"><span class="calibre14">„Hněvem pravdu nerozeznáš,“
říká mi Katynka jako malému klukovi, když nadávám na úředníky nebo na politiky.
Tomáš si od ní napomenutí ještě nevysloužil. Je to rozený peacemaker. V dlouhém
dopise z vězení se defenestrovanému exministrovi omluvil. Kučalu to tak dojalo,
že se sám přimluvil za milost u prezidenta. Kučala šel vůbec do sebe. Nasypal
si popel na hlavu a veřejně přiznal všechny své chyby. To právě jeho napadlo,
že Tomáš by měl co nejdřív vstoupit do politiky a sám udělat maximum pro
mučenou přírodu, nyní ovšem shora, z pozice moci. A tak Tomáš kandiduje do parlamentu
– za nezávislé, pod záštitou Strany zelených – a nikdo nepochybuje o tom, že
bude za pár měsíců zvolen. Dětem vody nikdo nerozmluví, že bude příštím
ministrem životního prostředí – veleknězem, prostředníkem mezi lidmi a přírodou.</span></p>

<p class="mlptext">Katynka mu v tom pomůže, ti dva nemohou pochybit. Konečně dostala
náhradu za svého milého – a tohohle si už ochrání, to odhodlání z ní jenom
srší. Nevím, co všecko spolu mají. Vím jistě, že je Kateřina samodruhá, řekla
mi to sama. Tvrdí, že dítě v ní bylo už během jejího dlouhého spánku, celou
dobu žilo a dávalo o sobě vědět nepatrnými pohyby. Dovedu bořit, ale tvoření je
mi odepřeno. Na oživování je tu Tomáš, to jemu přísluší stát se otcem mého
potomka.</p>

<p class="mlptext"><span class="calibre14">Když si představím, jakého
staříka bude ten holobrádek Katynce houpat v kolíbce, neodpustím si pobavené
uchechtnutí.</span></p>

<p class="mlptextbez1radku2">Země se znova zelená, hora je opět v novu. Dočká
se svého úplňku, už teď ho mám před očima.</p>

<p class="mlptext">Oběti povodně byly četné, téměř sedmdesát lidí našlo smrt ve
vlně vysoké jako dvoupatrový dům. Ta oběť však byla dobrá – přesvědčila ty
notoricky nepoučitelné, vládu, obě komory parlamentu, odpovědné úředníky, že
stavět přehrady a srovnávat hory se zemí si tato planeta nenechá líbit. Žádná
přehrada nezadrží rozbouřené vody, sebevětší bohatství ukryté v hoře se
nevyrovná kráse krajinné dominanty, viditelné na míle daleko. Je konec s nivelizací.
Údolí zůstane údolím, hladina vody je nepozvedne, hora dál bude horou a člověk
ji neponíží.</p>

<p class="mlptext">Kdo jsi nestvořil, nepřetvářej. Obdivuj.</p>

<p class="mlptext">Kopce v okolí Vlhoště, porostlé bory a bučinami, s břichy
plnými vzácných kamenů a kovů, jsou chráněným pokladem této země. Pod ochranou
však byly už za časů Mastila, Kostryby či Kreuze, parazitů, kteří už naštěstí
nežijí. Ale žijí jejich pohrobci. S vyhlídkou na nové auto nebo jen pochvalu
půjdou tito pohrobci přes mrtvoly zvířat, ptáků, ryb, stromů, květin, trav.
Nemusí ani překračovat zákon; umí si vždycky vydupat výjimku ze zákona a zplundrovat
vše, co si zplundrovat zamanou.</p>

<p class="mlptext">Nedá se věřit žádnému státu, že nerozežere zevnitř zemi,
kterou si pro sebe zabral. A nejméně ze všech věřím této republice, zupácké tupohlavé
obludě. Myslet si, že bude ochraňovat zelené území, na které se vrhla a které
si zabrala jako bezohledný uzurpátor, je sebevražedně naivní.</p>

<p class="mlptext">Snad proto jsou sopečné homole v okolí Vlhoště chráněny i jinak.
Šedina, Husa, Kostelec, Dubičná, Lysá skála, Pec nebo Kameník, všechny ty vršky
dnes mají skutečné zastání a je jen pro dobro věci, že jejich ochránce není
znám. Že je přítomen, poznáte podle značek a pak si dobře rozmyslíte, jak se na
hájeném území chovat. Sám bývám překvapen, když pod lesem na úbočí některého z těch
vršků narazím na totemické stromy: jsou oblečené do ženských sukní a halen nebo
do mužských košil a nohavic. Strom, na nějž jsem při procházce natrefil já, měl
ke kmeni přidrátovány lidské paže, nádherně vyřezané ze dřeva a pospojované
ocelovými klouby, a dole dvě krásné dřevěné nohy, poklidně zkřížené v tureckém
sedu. Na jedné ruce chyběl prst, jedna noha byla nedodělaná. Údy chrastily ve
větru. Zdálo se, že strom sám jimi pohybuje. Viděl jsem pak jiné dřeviny s napodobeninami
lidských rukou a nohou, ty byly opracovány s menší precizností. Ale i ty jsou
jistě účinné. Hovoří jasným jazykem.</p>

<p class="mlptext">Kdo jejich varování nedokáže či nechce slyšet, se zlou se
potáže. Jako dva tucty myslivců z místního spolku, kteří navzdory jarnímu
hájení vyrazili na Šedinu na přemnožené daňky – aspoň tak byl hon vysvětlen
novinářům z tisku a televize. To Děti vody zburcovaly média, když zlověstné
bouchání kozlic doznělo až do jejich pobočky v Dubé. S žurnalisty přijela i policie,
pak byly povolány pohřební vozy, posily přijely až z Úštěka a z Nového Boru.
Kamery to zabraly velmi dovedně: myslivci leželi v rokli pod horou, do jednoho
postřílení jak králíci. Balistická expertiza prokázala, že kulky byly vypáleny
z jejich vlastních zbraní. Vyšetřování nevedlo nikam. Museli se pozabíjet
navzájem. Z převisu nevysoké pískovcové skály, pod níž se nimrodi povalovali,
viselo na železných hřebech dřevěné ženské torzo; bez nohou, bez rukou, bez
hlavy.</p>

<p class="mlptext"><span class="calibre14">Druhý případ byl ještě
zvláštnější, a ani tentokrát se nic nevypátralo. Teprve z pozdějšího
vyšetřování příbuzných obětí vyplynulo, že pět mužů z Kravař se jedné noci
vydalo v džípu na Dubičnou, každý s motorovou pilou. Vůz byl vybaven střešními
reflektory a táhl dlouhý přívěs. Lidé z okolí tvrdili, že té noci se míhala na
stráních kopce podivná žlutá světla, blázen z nedalekých Konojed dokonce mlel
něco o jantarové hoře, ale jeho řečem nikdo nenaslouchal. Na každý pád se
samozvaní dřevorubci, kteří už měli domluvený černý prodej kradeného dřeva na
dokskou pilu, nevrátili druhého dne domů. Kdo je šel hledat, nenašel nic než
jejich auto na svahu, s rozsvícenými světly namířenými do slunce. Pily byly
nalezeny v jedlovém háji o kus výš. Neležely, ale šikmo stály, těžkými držadly
zaryté v hlíně a jehličí. I ony mířily čepelemi vzhůru, na křivý dub obalený
mrtvým listím, které jednou nespadlo a už neopadá. Na dubu pátrači nalezli dřevěnou
ženskou hlavu s rozcuchanými žíněmi namísto vlasů a uhnilou bradou, jak naražená
na špičatém suku přehlíží scénu pod stromem očima z barevných sklíček.
Policisté si jí nevšímali. Veškerou jejich pozornost zaujaly mouchy, které se v
černých mračnech slétly na pily. Bylo teplo a slunečno. Naolejované řezací
listy připomínaly ocelové mucholapky. </span>V laboratořích kriminálky pak byly
mezi jednotlivými řetězovými články objeveny kousky lidské tkáně, cáry kůže a úlomky
kostí.</p>

<p class="mlptextbez1radku2">Katynka nese vodu. Je těhotná. Nastane její doba.
Na ramenou jí spočívá jho, na obou koncích se houpá vědro. Je silná, nese svůj
tekutý náklad od pramene, z něhož vzešla potopa. Voda se zklidnila, sama si
dávno našla cestu k rybníkům, a kde zaplavila cesty, tam jsme prokopali kanál.
Břehy jsme osázeli duby a jasany. Bystřině se začalo říkat Johánek, název se
rychle ujal. Bůhví, kdo si to vymyslel a proč mi z toho naskakuje husí kůže.
Chovám v podezření Katynku.</p>

<p class="mlptext">Pár kroků za Kateřinou se potácí stejně obtížený mladý muž. Neznám
ho. Je jedním z tisíců, kteří se přidali k Dětem vody a nalezli zde nové druhy
a přátele, kteří to myslí se záchranou světa vážně. I on jde se jhem, voda
šplíchá z věder na vyšlapanou cestu a usazuje se v blátivých kalužích. Nosič už
nemůže dál a musí břemeno položit. To se vzápětí zvedá na ramena toho, jenž si
už odpočal. Ten, co jde za nimi, ani nemusí zvolnit krok. Další ani nezvedne
hlavu a klidně šlape dál.</p>

<p class="mlptext">Unavený mladík si rovná záda a mne si obolavělé ruce. Odpojí se
od řetězce nosičů a seběhne po svahu k velkému hnědému stanu polní kuchyně.
Dívám se, jak si z konve nabírá čaj do plechového hrnku a dlouze pije. Přestože
slunce zatím nepálí, z čela pijáka čaje se řine pot. Zásobu pro celý tábor jsem
objednal, zaplatil a nechal dovézt já. Vybral jsem nefritově zbarvený Lu Ťing, „dračí
studnu“, čaj trpké chuti a výjimečně povzbudivých účinků. Dodávka z Hamburku
netrvala víc než týden. Ubývá rychle. Prázdné dřevěné bedny byly rozebrány na
desky a ty jsme položili všude tam, kde se stezky pod nohama nosičů proměnily v
bahno. Dřevo se má k půdě dobře, vstupuje do ní s pokorou a dávnou vzpomínkou
na rodný les. Úpatí kopce je vydlážděno těmito tabulkami s čínskými znaky,
kterým nikdo nerozumí, ale leckdo ctí jejich tajemství a obdivuje jejich krásu.
Když pozoruji horu, po jejíchž stráních se valí mlha, a vidím tuhle kousek
mýtiny, tamhle pár borovic a jinde javorové mlází, vůbec se nezdá, že tu kdy
býval lom. Ty čínské znaky jsou dalším z kouzel, jež chrání horu před návratem
zlodějů kamene.</p>

<p class="mlptext">Prodal jsem svůj byt v cizině a zbavil se všech cenných
papírů. Utržené peníze strkám do bezedné pokladničky Dětí vody. Dělám to dobrovolně
a anonymně, neví to Katynka ani Tomáš Mor, jenom tichá křehká Alice, která,
když jí přinesu šek, vždycky udělá falešně udivené oči – je chytrá, ví, co na
štědrého strejdu platí. Jednou mi dokonce vysekla ironické pukrle; připomněla
mi tím Katynku, takovou, jaká byla dřív.</p>

<p class="mlptext">Alice netuší, že v Praze vedu restituční spor o své
severočeské nemovitosti. Úřady mě upozornily, že se to neobejde bez soudu, tak
jsem si najal právníka, který se na tyto věci specializuje, a dal mu plnou moc.
Až jednou tu při vyhraje, odhaduji, že za nějakých deset let, připadne Věž a soustava
rybníků Dětem vody. Zatím jsem vyběhal povolení, aby v Černém mlýně mohla mít
organizace své nové sídlo. Rekonstrukční práce jsou v plném proudu. Tomáš si
kraj zamiloval, když se jezdil potápět do Novomlýnské přehrady. Stavební úřad v
České Lípě mi navrhl, že můžu mít v patře Věže i malý byt. S radostí jsem
přijal a nabídl ho Tomášovi. Dalo se čekat, že si tam bude chtít nastěhovat
Katynku. K jeho i mému překvapení odmítla. Vyhlédla si ve Staré Vsi bývalou
rychtu a nad zborcenou bránu pověsila černé kočárové kolo, jež našla v lese.
Prohlásila, že ruinu dá do zimy do obyvatelného stavu. Ač jsou květnové noci
chladné, bydlí v horolezeckém stanu pod širým nebem, mezi čtyřmi stěnami své rodné
světnice. Má spoustu pomocníků. Její čin zapůsobil na ostatní. Mnohé z Dětí se
zařídilo po jejím vzoru, vznikl tu kibuc. Protože se do zdevastované vesnice
bez elektřiny, plynu a pitné vody, po desítky let chátrající na dně nádrže, neměl
kdo vrátit, úředníci rádi přiklepli pozemky a trosky domů novým majitelům. Na
bývalé Fideliově faře dnes bydlí mladý kněz, ve vyhandlované Vovsově škole se
usadil učitelský pár s třemi malými dětmi. Je to podivná idyla. Kdysi dávno ji
vyznával bláhový kantor, působil v této vesnici. Byl všem pro smích a ta,
kterou miloval, si ho ošklivila. Ale v životě se učíme i od osob nemilovaných.
Vovsova vysněná společnost, založená na soucitu a solidaritě, začíná zapouštět
kořeny právě ve Staré Vsi.</p>

<p class="mlptextbez1radku2">Nejsem jediný mecenáš Dětí vody, ale rozhodně
jsem ten nejúspěšnější. Odmítnuti byli sympatizanti, kteří se nabídli, že
zapůjčí organizaci svá auta a odepíší si z daní amortizaci a podporu
nevýdělečné organizace. Tomáš Mor jim vysvětlil, že pro svůj současný projekt
Děti vody automobily nepotřebují a že kejkle s odpisy z daní nemá rád. Z daní
je přece placeno ministerstvo životního prostředí – na obnovu zničené krajiny
bude potřeba spousta peněz.</p>

<p class="mlptext">O „staroveském zázraku“ se doslechli také Němci, ti z nich,
kteří tu mívali své rodiče a prarodiče. Přijeli se podívat a ukazovali nám
domy, statky, zahrady a polnosti patřící kdysi jejich rodinám, dokonce vypátrali
místo na hůrce poblíž vesnice, kde mívali svůj kostel. Ten úplně zmizel. Za
starého režimu ho nahradil vepřín a i ten byl teď v rozvalinách, smetený
vlhošťskou potopou. Vyzvali jsme je, aby se do Staré Vsi vrátili a obnovili
německou část, svůj Altdorf. Někteří se naší nabídce smáli, jiní si jen
povzdechli a hrstka ten nápad uvítala s nadšením. Když jsem byl ve Vsi
naposled, všiml jsem si, že se pilně staví v obou částech města, a pokud
dochází mezi Čechy a Němci k nějakým sporům, je to normální – kdy k nim
nedocházelo? Řeší je ustavená rada. Místa je všude dost a cena pozemků
zanedbatelná. Kraj je třeba zalidnit, jeho obyvatelům bude ku prospěchu, bude-li
se jedna kultura dennodenně mísit s druhou.</p>

<p class="mlptextbez1radku2">Dívám se na Kateřinu. Snímá z ramen jho,
protahuje se a pak pomalu rozlévá vodu z věder všude, kde je třeba. Hora žíznivě
pije. S prázdnými nádobami se dívka vrací k prameni a cestou žertuje s těmi,
kteří teprve táhnou vodu do svahu. Nezasmálka nalezla sebe samu, poznala svoji
smrtelnost i své vykoupení, úsměv z tváře jí mizí zřídkakdy. Kdysi si přála žít
v jiné době, avšak děsila se té, kterou tušila přicházet. Zázrak jí splnil
starý sen.</p>

<p class="mlptext">Nikdy jí nechybělo přesvědčení. Živila je víra v lesní bohy,
smíšená s vírou v jednoho Boha nejvyššího. Kdysi byla Katynka nešťastná, dnes
je spokojená – nikdo ji nenutí k jediné správné volbě. Kamkoli přijde, tam se
to rozzáří měsíčním svitem. Kostěný srp, co nosí na břiše, je znamením zatmění –
toho, co dělá světlo světlem.</p>

<p class="mlptext">Je první máj. Z lesa se ozvala hrdlička.</p>

<p class="mlptextbez1radku2">Dívám se na Tomáše. Ve slamáku, v citronově,
pomerančově a jahodově batikovaném triku a směšných konopných šortkách stojí na
temeni hory a dlouhé světlé vlasy mu vlají ve větru, co se zvedl od západu. V levé
ruce drží kraslici a zamyšleně s ní otáčí v prstech, vypadá docela jako
královské jablko. Křesací kladivo, které třímá v pravačce, připomíná monarchovo
žezlo. Mohl by jedním udeřit o druhé a způsobit katastrofu, tuhle moc má. Pokud
se v něm však nemýlím, využije své moci jinak. Stačí pohlédnout na všechny
lidičky, co se plahočí po svazích hory na jeho pokyn. Dokázal je přesvědčit, že
to nedělají pro něj, ale pro tento svět – pro sebe.</p>

<p class="mlptext">Návrh, aby obnova hory proběhla bez pomoci moderní mechanizace,
se nejprve setkal s posměchem. Když se Dětem vody rozležel v hlavě, valnou
většinou jej přijaly. Co s energií, která nám byla dána? Na této otázce byla
postavena Tomášova řeč. Jsme živí, silní, myslící a cítící lidé, jedinečná
forma kontinuity v prostoru. Pokud se poženeme pořád jen kupředu, ztratíme ze
zřetele bod, odkud jsme vyšli; ztratíme se svým předkům, ztratíme se sami sobě,
neboť jsme jejich potomci. Nebudeme-li se k nim čas od času vracet, upadneme do
záhuby.</p>

<p class="mlptext">Dílo za nás můžou udělat stroje. Můžeme si na ně vydělat,
můžeme si koupit energii, která je uvede do pohybu a bude je udržovat v chodu.
Dá-li tu energii voda, jež sama teče, anebo slunce, co samo svítí, anebo vítr,
jenž sám od sebe vane, bude to energie dobrá. Pokud však tu energii získáme z toho,
co jsme vyrvali z útrob země a pak jsme to spálili ohněm a sírou, bude to
energie špatná. Děravá země bude křehká jako skořápka vajíčka – při příštím
kroku se můžeme propadnout.</p>

<p class="mlptext">Máme svou vlastní energii. Využijme ji.</p>

<p class="mlptextbez1radku2">Dívám se na Kateřinu. Je jednou z tisíce postav
na tom nepravděpodobném, ovšem skutečném staveništi. Na dálku, z které to
hemžení pozoruji, ji poznávám podle vysoké postavy, plavých vlasů a zvláštní
radosti z tělesné námahy, jakou zažívají lidé, kteří byli po dlouhou dobu
upoutáni na lože a pak vstali jak z mrtvých. Udivuje mě samozřejmost, s jakou
nosí prosté moderní oblečení, plandavé triko a modré kalhoty, pevné boty z tvrdé
kůže; podobné odění bylo za jejího prvního života vyhrazeno mužům, dnes se nad
ním nikdo nepozastaví, ať je nosí kdokoli. Katynka chce úplně splynout s dnešní
dobou, tak jako se toužila vyhnout průmyslovému teroru, který tak strašlivě
zválcoval náš milovaný kraj. To mě trochu mrzí. Mně se víc líbilo v tehdejší
době. Tenkrát jsem se cítil úžasně, svět byl takový, jaký být měl, a já čněl v jeho
středu. Každý krok kupředu byl dobrý – nebylo třeba se bát. Dnes jsem na okraji
společnosti; dlužno dodat, že vlastním přičiněním. Dobře mi tak. Jsem
přežívající anachronismus, postava z pohádek na strašení dětí. A přesto se nemohu
zbavit pocitu, že mám nějaký úkol. Úkol, jenž souvisí s Katynkou a s příchodem
postindustriálního věku.</p>

<p class="mlptext">Katynka se zastavuje v půli kroku. Jako by zaslechla něco z mých
úvah. Sáhne si na břicho, ohlédne se a zastíní si oči. Pátrá očima po zelené
stráni, a když mě spatří sedět pod dubem, kde ve stínu rozložité, teprv nedávno
olistěné koruny bafám z nové dýmky, zamává mi a pošle přes údolí vzdušnou pusu.
Tím mě vždycky dostane. Odpouštím jí její nevděk, její svéhlavost, její
samostatnost, její nevypočitatelnost. A možná i její nenávist ke mně, kterou si
možná sama nechce připustit, ale občas ji nedokáže skrýt. Kdysi jsem ji zbavil
volby a hůř jsem jí ublížit nemohl. I kdyby mi hlava ochotně odpustila, její
srdce zůstane zatvrzelé.</p>

<p class="mlptext">Dívá se dolů na vory na Dolanském rybníku. Přivážejí kulatinu
nařezanou ze zdejších stromů za časů kamenolomu. Za darované peníze Tomáš dřevo
odkoupil zpět – to já jsem mu takhle poradil, ale on za to sklízí obdiv a slávu,
kterou mu závidím, ale uvědomuji si, že na ni nemám nárok. Dřevo je skladováno
v Holanech, kde se na projektu obnovy podílejí jak dobrovolníci, tak lidé,
které Alice za práci pro organizaci platí. Městečko, které se trápilo
nezaměstnaností, najednou neví co dřív, starého starostu musel nahradit mladý.
Náklaďáky přivážejí i jiný stavební materiál, především kamení ze zrušené
Novomlýnské přehrady, rozkutálené potopou po širokém okolí. Beton je na Vlhošti
zakázán, motorová vozidla se smějí ve městě nanejvýš otočit a pak si zas jedou
po svých. Jak k hoře, tak do Staré Vsi žádné stroje nesmí.</p>

<p class="mlptext">Od rána do večera vyjíždějí z Holan karavany volských a koňských
spřežení a každá z jedné strany objíždí rybníky, aby složila kámen, dřevo,
vápno, písek a zeminu buďto na úpatí Vlhoště, nebo za humny Staré Vsi. Dělníci
nosí břemena na zádech nebo je vozí v kolečkách, na trakařích, na žebřiňácích.
Na svazích Vlhoště i nad střechami staroveských chalup se zvedají jednoduché
vahadlové jeřáby s kladkou, poháněné lidskou silou. Na vrchol hory vede z několika
stran jednoduchá lanovka z těchto jeřábů, jež jsou zde rozmístěny právě na
dosah svých ramen. Když spodní složí náklad, ten nad ním ho zdvihne a přenese
na rameni o stupeň výš a tak to jde dál a dál až k vrcholku, který neustále
roste. Kámen a dřevo putuje vzhůru nečekaně snadno, a když dělníci usedají k večernímu
odpočinku kolem táborových ohňů, s uspokojením si mnou svaly, které svou sílu
nikdy předtím nepropůjčily vznešenějšímu účelu.</p>

<p class="mlptext">Kde býval lom, tam je dnes plná hora, co nejpodobnější té
původní. Kde byly rozvaliny domů, tam jsou dnes nová stavení zachovávající
krásu a účelnost původních. Do nového roku bude Vlhošť navršena a Stará Ves se
zalidní.</p>

<p class="mlptext"><span class="calibre14">Dívám se na všechny ty lidi
a vidím nemožné – dobrovolně se aspoň na čas vzdali svého sobectví a stali se
součástí dokonale fungujícího celku, neboť dobrý vládce jim objasnil, jak a proč
a v čem je to dobré. Mám to za stejný zázrak, jako je fontána, jež na jediném
proudu vody udrží dělovou kouli.</span></p>

<p class="mlptext">Tváří v tvář takové vyspělosti je mi stydno. Já, šlechtic, se
pokorně přiznávám k obdivu k plebejcům. Lidé si vládnou sami. Hastrman, ten
bájný korektiv lidské pýchy, je najednou zbytečný. Děti vody umí vše, co uměl
on. Svedou to líp.</p>

<p class="mlptextbez1radku2">Dívám se na Kateřinu. Slunce se rozpustilo v mracích,
co přišly od západu, ale ona si dál cloní rukou oči a vesele se usmívá. Gestem
mi naznačuje, abych přešel údolí a vystoupal k ní. Z opačné strany, z vrcholu
hory, k ní sestoupil Tomáš Mor. Dohlíží na skupinu mužů, kteří po klikaté cestě
valí nahoru obrovské břemeno, jež by žádný jeřáb neunesl. Právě se dostali ke
Katynce. Dopravují balvan na původní místo vlastními silami, na primitivním,
improvizovaném čtyřkolovém voze, sbitém ze čtyř hrubě otesaných kmenů. Dvacet
mužů vůz táhne na konopných lánech, deset jej zezadu tlačí a deset ho jistí po
stranách, aby se s viklanem nepřevážil a nevydal se s ním na vražednou cestu
dolů. Narazili na překážku. Kámen se zachvěje a vůz se zastaví, pár siláků se
do něj ještě mocně opře, ale ostatním je jasné, že dál to nepůjde. Oči se
zvedají ke Katynce a k Tomášovi. Dívka opět vzhlédne a její pohled mě najde na
protější stráni. Kyne mi rukou, její gesto říká: „Pojď! Potřebujeme tě.“ Hezky
se mi sedí, nikam se mi nechce. Soustředím se na výjev s kamenem.</p>

<p class="mlptext"><span class="calibre14">Tomáš přistupuje k mužstvu
u viklanu. Vidím, že nese něco v rukou, něco, co na dálku vypadá jako nemluvně,
jež právě vytáhlo ručky z povijanu. Poznávám ten předmět. Je to starý smírčí
kříž, co kdysi vězel v balvanu, překvapivě malý – menší, než jak si ho
pamatuji. Takže ho Děti přece jen našly. Tomáš něco říká, kamenné dítě v náruči.
Teď zaberou všichni dohromady: vůz se o kousek pohne, viklan se povážlivě zakymácí
a dělníci strnou. Přihlíží celá hora, celé údolí. I já vidím, jak jim tváře zrůznila
hrůza.</span></p>

<p class="mlptext">Hastrman musí jít. Přece jen ještě není tak starý, aby nemohl
pomoci tam, kde je ho třeba. Zvedám se z měkké trávy a oprašuji kabát. Sejdu ze
stráně k prameni Johánka a pokleknu u něj. Naberu do dlaní vodu, napiju se
jednou, podruhé a potřetí a pak si důkladně promáčím vlasy – tak, aby z nich
crčelo i poté, co se vyškrábu k zaseknutému vozu.</p>

<p class="mlptext">„Hastrmane, tatrmane!“ pokřikují na mě ti nahoře a něčemu se
smějí. Je to divný smích – jako by se do něj nutili.</p>

<p class="mlpversei">Hastrmane, tatrmane,<br class="calibre11"/>
dej nám kůži na buben!<br class="calibre11"/>
Budeme ti bubnovati,<br class="calibre11"/>
až vyjdeš z vody ven!</p>

<p class="mlptextbez1radku">Procházím mokřinou nad pramenem, do botek mi proniká
voda a příjemně chladí nohy. Můj krok je lehký a pružný, chvátám, divže ten
prudký svah neberu ztečí. Na jeden zátah to ale nepůjde – co zvládnou nohy, to
nestihnou plíce a žábry jim za pěkného jarního dne nepomůžou. Zastavuji se na
ostrohu, za nímž začíná lom, mávám nahoru Katynce, jako bych se tu zdržel
schválně. Předstírám, že se těším výhledem. Lom se zaplňuje kamením a hlínou,
kopec opět tloustne a nabývá když ne původní podoby, alespoň původního tvaru.
Připomíná mi lidskou tvář po autonehodě, nanovo rekonstruovanou odborníkem na
plastickou chirurgii. Koutkem oka zachytím šikmo pod sebou něco bílého. Podívám
se tam, spatřím kulatý mlýnský kámen, jeden ze dvou, co po dvě staletí střežily
Katynčinu hrobku. Ten druhý sem právě táhne volské spřežení, dva mladíci se s ním
lopotí na žebřiňáku, zvedají ho, hop, na první pokus ho převalí přes
postranici. Kolo žuchne do štěrkovitého rumu a zazáří v světle odpoledního nebe
jako malé proděravělé slunce. Skála je navrácena hoře.</p>

<p class="mlptext">Odvracím zrak a dávám se znova do kroku. Katynka s Tomášem už
jsou docela blízko. Viklan narůstá do olbřímích rozměrů. Už cítím pot dělníků a
vidím jejich odhodlané tváře plné očekávání.</p>

<p class="mlptext">Konečně před nimi stanu. Všichni mlčí, vysvětlování není na
místě. Všimnu si Tomášova kladívka i Kateřinina srpu, ti dva si jsou najednou
podobní jako vejce vejci. Ukážou na vůz. Až teď vidím, že je vystlán březovými
větévkami, nechybí mezi nimi ani jarní byliny, poznávám kopřivu, řebříček,
jitrocel, šťovík. Také devětsil, ten bude zapotřebí. Beru list do dlaní a náležitě
ho promnu. Obejdu kámen kralující v té zeleni a opřu se do něj. Učiním ze sebe
médium vody.</p>

<p class="mlptext"><span class="calibre14">Vůz se pohne, slyším
tříštění dřeva. Kámen však sedí pevně, od něj nebezpečí nehrozí. Jsem za ním
úplně schovaný, nevidím na ostatní a oni nevidí na mě. Je tady stín a chládek.
Zaslechnu nějaký zpěv. Je to spíš zaříkadlo, které odněkud znám. Skrz něj ke
mně promluví minulost. Za bílého dne se mne zmocňuje děs.</span></p>

<p class="mlpversei">Zelený Jan, zelený Jan<br class="calibre11"/>
je oklamán, je oklamán!</p>

<p class="mlptextbez1radku">Byl oheň, je voda, bude země, vzduch trvá.</p>

<p class="mlptext">Ta nesmyslná slova mi vytanou na mysli, když nad sebou
zahlédnu dvojhlavý stín. Stín Tomáše a Kateřiny. Zvednu k nim oči, stále ještě
spojený s balvanem, od něhož se teď nemohu odtrhnout. Katynka mi promne vlasy,
prohlédne si vlhkou dlaň. Spokojeně se usměje, podívá se na Tomáše, povzbudí
pohledem i mě. Napnu všechny síly, napřu rameno do balvanu a vrostu do něj.
Kámen se pohne, opět to tříštění dřeva, někde něco praskne a vůz se uvolní,
nadskočí a popojede, desítky rukou teď střídají mé rámě, aby se nezřítil do
údolí, zatímco já mám co dělat, abych zachytil kamenný kříž, který mi Tomáš
právě hodil do zesláblých paží.</p>

<p class="mlptext">Mám ten krucifix přímo před očima a vidím tu velkou změnu, co
se s ním stala: vysekaný výjev uprostřed křížení někdo obnovil, uťatá hlava má
rozevláté vlasy, křivý úsměv, špičatý nos a vypoulené oči, pod ní je vytesán
srp. Otočím kříž v rukou: tam, kde se datum dřív nedalo přečíst, je jasnými
arabskými číslicemi vyveden tento rok, tento měsíc, tento den.</p>

<p class="mlptext"><span class="calibre14">Kámen mi v náruči ztěžkne,
musím ho položit na blátivou cestu, hned vedle kůlu, který sem někdo kdovíproč
zarazil. Je zlomený vejpůl – mou vlastní silou. To on bránil vozu v pohybu.</span></p>

<p class="mlptext">Zvednu hlavu. Tomáš se bezděčně dotkne kladívka za pasem, snad
to má na svědomí on, snad chce jen vyrazit zbytek kůlu ze země, aby nepřekážel.
Já už to nezjistím. Teď – teď bych se potřeboval rozdvojit. Ale už to nejde.
Katynka zdvihá kostěný srp nad hlavu a skrze slzy nevidí na oči. Ale rána je
vedena přesně. S rozhodností, jež je jí vlastní, přesekne světlo dne. Viklan se
zbarví mou krví.</p>

<p class="mlptext">Byl jenom voda, kdo příběh vyprávěl. Jak z vody povstal, tak
jí byl navrácen.</p>

<p class="mlptext">Hlava se skutálí pod viklan a je ještě při vědomí, když
bystrýma ušima zachytí zaklínadlo, jež Děti vody vytáhly z hlubin času:</p>

<p class="mlpversei">Zelený Jan, zelený Jan<br class="calibre11"/>
je oklamán, je oklamán!</p>

<p class="mlpversei">Zelený Jan! Zelený Jan!<br class="calibre11"/>
V oběť dán!</p>

<p class="mlptextbez1radku">Jasnýma očima pak spatří to, co po celé věky skrývaly
pletence kořenů, obepínající břicho balvanu, jež je dnes nahé: z oblého kamene
se na ni usmívá groteskně tesaná tvář; celou svou cípatou hlavou se odtamtud šklebí
Odradek. A já jsem ten druhý.</p>

<p class="mlptext">Dávám, abys dal. Protože tak to musí být.</p>

<p class="mlptext">Musí.</p>

<p class="mlptextbez1radku1"><span class="mlpznaktucne11b">KONEC</span></p>

</div>
</body>
</html>